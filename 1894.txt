KILDE:Alphonse Walleen: _Digte_, Gyldendalske Boghandels Forlag, Kbh., 1894.
DIGTER:walleen
FACSIMILE:130024033415-color
FACSIMILE-SIDER:93
TITELBLAD:Alphonse Walleen // Digte // Kjøbenhavn / Gyldendalske Boghandels Forlag (F. Hegel &amp; Søn) / Trykt hos J. Jørgensen &amp; Co (M. A. Hannover). / 1894

SEKTION:

T:<num>I.</num>Til min Moder
F:Jeg vandrer støt - i Rigdom eller Pjalter
SIDE:1-2

Jeg vandrer støt - i Rigdom eller Pjalter -
Min egen Vej - paa Torne eller Roser -
Ej ofrende paa nogen Fordoms Alter,
Ved Bifald rolig, kold for Spottegloser.

Men er jeg stærk - og jeg behøver Ingen -
Og om mit stille Mod ej skræmmes kan,
Du lærte mig at holde fast om Klingen,
Du, Moder, lærte mig at være Mand.

Men naar jeg skuer i dit kjære Øje,
Saa er jeg Barn igjen og husker Alt,
Hvert Æventyr, som Du har mig fortalt -
Den gamle Bøn: »O, Fader i det Høje - -!«

Og hele Barndomsæventyrets Tid
Staar levende igjen foran min Tanke,
Den Tid, da glad jeg kunde ride Ranke
Til Troldturnering eller Dragestrid. 

Nu har jeg kjæmpet Livets Alvorskampe,
Men Du har skjærpet Vaabnene dertil,
Og flimred svagt i Nattens Mulm min Lampe,,
Du lærte mig at tro paa Solens lid.

Saa lad os tro paa Solskin, elskte Moder!
Med Sang paa Læben jeg vil tro derpaa -
Er ikke Jorden skjøn og Himlen blaa,
Og Hjærtet fuldt af Klang og nye Noder?

T:<num>II.</num>I egen Kofte
F:Min Tanke knejser som en mægtig Eg
SIDE:3-4

Min Tanke knejser som en mægtig Eg,
Og Viljen gror derom lig Slyngeplanten;
Den tøved længe, men tilsidst den steg
Op fra det lune Græs ved Grøftekanten,

Og listed sig - af Tankens Stamme baaren -
Op mod den klare Sol, mod Himlens Blaa,
Nu véd jeg vist: den Stammens Top vil naa
En Dag, naar Lærkens Trille hilser Vaaren.

Thi der er Vaarbrud, Vaarduft i mit Sind,
Livslyst i Nerver og i fyldte Aarer
Og friske Roser paa min brune Kind,
Og i mit Øje sitrer Glædestaarer.

Hvor jeg har stræbt! Hvor jeg har fejlet ofte!
I lejet Dragt søgt Andres Maskefest -
Nu først jeg véd, at hos mig selv er bedst,
Og stoltest er at slide egen Kofte.


T:<num>III.</num>En Vandrevise
F:Aa, gudskelov jeg ikke fulgte Landevejens Grøfter
SIDE:5-6

Aa, gudskelov jeg ikke fulgte Landevejens Grøfter,
Men tog et Spring og satte over Markerne ind!
Jeg elsker Engens Græstæppe, Blomsterknoppens Løfter
Og Krattet med dets Firben og Edderkopsspind.

Der ligger Du og breder Dig henne i Støvet,
Du kunstige, knudrede, kjedelige Vej,
Mens jeg vandrer syngende ind under Løvet
Af Bøgeskovens Krone i lysegrøn Maj,

Hvor Solstraaler leger med de smaa Anemoner,
Og Skovnymfer hopper gjennem Pytterne paa Taa,
Og jublende Fuglekvidder sender sine Toner
Gjennem vaargrønne Blade mod det himmeldybe Blaa.

Ja, vel er her vildsomt, og vel er jeg ene,
Og ledende Milepæle finder jeg vel ej;
Men hellre gaar jeg vild blandt de hviskende Grene,
End jeg ender i en Kro ved en grøftekantet Vej.

T:<num>IV.</num>Æventyrprinsessen
F:I enlige Timer, naar Mørket falder paa
SIDE:7-8

I enlige Timer, naar Mørket falder paa,
Jeg former mine længselsfyldte Sange;
Gjennem Tusmørket Tankerne listende gaa
Prinsessen i mit Æventyr at fange.

Min Æventyrprinsesse saa kongelig stolt,
Der gød den søde Gift i mine Aarer, -
Da først vi mødtes, hilste hun mig kongelig koldt,
Men sidst vi saas, hun smilte gjennem Taarer.

Og hende mine Tanker vil hilde i sit Net,
Lægge i attraastærke Lænker,
Men binde hende varligt og bære hende let
Til ham, som Dag og Nat paa hende tænker.

Men Vold er overflødigt - Prinsessen er mig god,
Og Æventyret selv paa Døren banker,
Prinsessen er min egen, og mit er hendes Blod,
Og mine hendes skjønneste Tanker.

T:<num>V.</num>Valmuen
F:Jeg gik i Haven - Solen sank i Blod
SIDE:9-10

Jeg gik i Haven - Solen sank i Blod - 
Og standsede i Drømme foran Valmuen,
Som stolt og dejlig knejste over Almuen:
De smaa beskedne Blomster ved dens Fod.

Der stod de, Primulaer og Violer,
Som om de ventede paa Avdiens,
Resedaer i grønne Sommerkjoler,
Der dufted af den fineste Essens.

Men Havens Dronning havde Sorg i Sinde,
Thi Solen, som blev hendes Elsker nys,
Saas ligegyldig fjærnt i Vest forsvinde -
Han havde glemt det middagshede Kys.

Af Nattens Duggraad Haven snart blev dækket,
Og Taarer sitrede paa Valmuens Kind -
Den næste Morgen hængte Valmuen knækket,
Den dræbtes af den nattekolde Vind.

Men rundt i Græsset om den døde Dronning
Staar Bondeblomsterne endnu i Ring
Og byder glade Bien deres Honning,
Forstaar ej, ser ej - ønsker Ingenting.

T:<num>VI.</num>I et Album
F:Der drysser Støvregn over Egnen
SIDE:11-12

Der drysser Støvregn over Egnen. Trist
Og tyk og taagetung sig Himlen hvælver;
Et Vindstød her - en Løvfaldsraslen hist -
Af Vinterfrygt de spæde Blomster skjælver.

Og dog - der falder Sollys i mit Sind,
Saa varmt som Julisolens Lys bør være,
Og jeg ser Alfer svæve ud og ind,
Som Tusinder af Lykkeblomster bære. 

Har de mon hjulpet Jer ved Dag og Nat
Saa stærk jert Samlivs lune Borg at bygge?
Har de mon skjænket Jer den sjældne Skat, 
Der er den aller største: Hjemmets Hygge - -

Naar stundom jeg, den frie Fugl, er træt,
Og efter rastløs Flugt til Flvile trænges,
Paa eders Hjem vil Tanken se sig mæt
Med vemodsfarvet Smil - og længes - længes!

{rs:Aarhus. Juli 93.}

T:<num>VII.</num>Else
F:Smil over Kind
SIDE:13-14

            Smil over Kind,
            Foraar i Sind,
Elverfin Midje og Barm som af Sne,
Else var Krattets fagreste Fé -
Men ak for den daarende Duft, der slumrer i Skoven.

            Mødtes i Løn,
            Mødtes i Bøn
Vaagnende Kvinde, fuldmoden Mand,
Mandfolkebrynde og Jomfruforstand,
Og ak for den daarende Duft, der stiger i Skoven.

            Liljer paa Kind,
            Sorrig i Sind,
Barnsvanger Midje og Taarer og Ve -
Else var Krattets fagreste Fé -
Men ak for den daarende Duft, der lurer i Skoven.

T:<num>VIII.</num>Impromptu
F:Ja, det er sandt, jeg aldrig ynded
SIDE:15-16

Ja, det er sandt, jeg aldrig ynded
At spille den moralske Nar,
Jeg tusind Gange hellre synded,
End hykled Dyd, jeg ikke har.

Jeg kan ej binde mig til noget? -
Deri har Du vel ogsaa Ret;
Jeg vilde aldrig taale Aaget,
Nej, selv om det var nok saa let.

Du dadler mine frie Vaner, -
At jeg for eget Vel er blind -
Jeg ser dog længre, end Du aner,
Jeg skuer langt i Himlen ind.

Vel sandt! Jeg er lig Fugl i Skoven,
Kan dø af Sult en Vinterdag,
Men nyder Sommersol fra oven
Med overjordisk Velbehag.

T:<num>IX.</num>I Vinbjærgene
F:For Øllet vi glemmer den glødende Vin
SIDE:17-18

For Øllet vi glemmer den glødende Vin,
Vi synger ej mere om Druen,
Men ser jeg en Vinranke, rødmende, fin,
Saa tar jeg ærbødigt til Huen,

Og stemmer med Glæde min lille Guitar
Og synger en kjæk Serenade
Til Pris for den Tryllemagt Vinen har
At gjøre os Mennesker glade.

Naar Visen er endt, og jeg tar mig en Hvil,
Kommer Vinbjærgets solbrændte Datter,
Hun nærmer sig frygtsomt, men vover et Smil
Jeg nikker - hun smiler atter.

Hun bringer en vinfyldt, landlig Pokal,
En Drik til den vandrende Sanger,
Hun rødmer - o, Himmel, hvor frisk! - er jeg gal? -
Mit Blik hendes Øje fanger.

Jeg slaar om den slanke Midje min Arm,
At flygte forgjæves hun stræber -
»Et Øjeblik først mod din bølgende Barm
Og et Kys paa de svulmende Læber!«

Saa løber hun muntert skjændende bort,
Men vender sig oppe ved Huset -
Aa, solvarme Øjeblik - dejligt, men kort,
Din Glød har mig ganske beruset!

Men Skaal! Jeg maa vandre. En Skaal for dit Kys,
Og Skaal for din Vin, min Pige! -
Der er Sol overalt, hvor det skumrede nys,
Solskin i Digterens Rige!

T:<num>X.</num>Ad den gale Vej
F:Hør, hvor de raaber og larmer og skriger
SIDE:19-20

Hør, hvor de raaber og larmer og skriger:
»Du gaar galt, Du gaar vild, Uforsigtige!«
Men hvad - om jeg trods eders Raaben siger,
At den gale Vej er den rigtige!

Jeg er kjed af at vandre ved Dag og Nat
I vort Hverdagslivs pudsede Gyde;
Jeg vil ind i Skovens vildsomme Krat
Og Vej gjennem Tykningen bryde.

Jeg vil ind iblandt Skovblomster, Ege og Tjørn
Og Caprifoliens Ranker,
Jeg vil spejde paa Ugle, paa Ulv og Bjørn
Og gjætte de stumme Tanker.

Jeg vil skrige hver Følelse ud - uden Ord -
Vil med Ulvens min Stemme forene -
Ja, hellre med tudende Ulve et Kor,
End i Spidsborgervrimlen alene.

T:<num>XI.</num>Skygger
F:Han standser - Blikket søger ned mod Jorden
SIDE:21-22

Han standser - Blikket søger ned mod Jorden
Og møder Skyggen af en bøjet Olding
Med skarpe Linier, kantet - og alene;
Og med et Suk hans trætte Tanker lister
Den vante Vej - de kjender kun den ene -
Tilbage til en Dag, da Sol paa Græsset
Med Skumring tegned tillidsfulde Tvende.
Hin Dag - lig denne - hilste Sol med Skygger,
Og Byger kom og veg igjen for Solskin,
Men Skyggerne var levende og lette
- Af friske Blade vuggende i Vinden -
Og det var milde, foraarsfriske Draaber,
Der faldt hin Dag for længe, længe siden.
Men nu en Høstregns Draaber, kolde, tunge,
Har revet Blomstens sidste Blad til Jorden,
Og nøgne Træers dødningstive Skygger
Har over Gruset Snarer lagt for Foden,
Og skarpt paa Kirkegaardens Mur der henne
Den kolde Sol en Silhuet har tegnet
Af Korset, som han sætte lod paa Graven.

T:<num>XII.</num>Foraar
F:I Luften bølger Duft som af gjærende Vin
SIDE:23-24

I Luften bølger Duft som af gjærende Vin,
En anet, angstfuld Fryd for Brystet stemmer, -
Og Jorden kaster ung og kaad sit vinterhvide Lin,
Og Vaaren favner hedt de nøgne Lemmer.

---

Der er brusende Mod, der er sejrrig Kamp
Mod Vinterens skrantende Vætter;
Der er skjælvende Suk og sugende Kys
Som i vilde Bryllupsnætter.

Der er Taagesølv over Engenes Fløjl,
Og Foraarsbryg damper i Mosen,
Og i Febersøvn i sit Puppesvøb
Drømmer Sommerfuglen om Rosen.

Der er vaagnende Tanker, som strider sig op
Gjennem kogende Følelsestrømme,
Hvis elverlandsagtigt besnærende Em
Vækker vidunderdejlige Drømme,

Der fanger vort Hjærte og kogler vort Sind
Og giver vor Længsel Vinger,
Mens gjennem vort Væsens dybeste Stræng
En Skabelseshymne klinger.

T:<num>XIII.</num>Sommer
F:Der stiger glødende Farvebølger
SIDE:25-26

Der stiger glødende Farvebølger
Fra den spraglede Jord imod Himmelen op,
Og Fugleelskov sin Lykke dølger
I Træers Top. 

Der pusler i Løvet, der vrimler i Græsset
Et travlt og fornøjeligt Sommerliv,
Og ude paa Marken ved Kløverlæsset
Rasmus sig fæster en rødmusset Viv. 

I Hønsegaarden, hvor Hanen troner
Stolt i Læ af en blomstrende Tjørn,
Kradser og kagler dens mange Koner
Med Snese af dunklædte Hønsebørn.

Paa Grøftekanten, hvor Krusemynten
Dufter frisk efter Nattens Regn,
Roder en Gris med gemytlig Grynten
Og Halen snoet til et Spørgsmaalstegn.

Og Tyren brummer dybt i Bassen,
Og Køerne svarer i høj Diskant,
Medens Per Nilen og Anders Madsen
Tøjrer dem hen ad en anden Kant.

Men svagere bliver Biernes Summen,
Mattere Sommerfuglenes Flugt,
Sjældnere høres Kvægets Brummen,
Og mangt et Blomsterøje er lukt.

Thi Solen daler og Aftnen kommer,
Og Klokkerne ringer tæt herved -
Snart slumrer Alt i den lune Sommer
I stille Fred.

T:<num>XIV.</num>Eftersommer
F:Rundt om i det dunkeltgrønne Græs
SIDE:27

Rundt om i det dunkeltgrønne Græs
Ligger vissent Løv i rustrødbrune Pletter,
Lig den tavse Tvivl, som i vort Foraarshaab
Alt for tidlig Vintertanker fletter.

Solen gløder, Himmelen er blaa,
Hidsigt brydes Somrens Dag med Nætter sorte;
Som i Farvefeber aander hver en Blomst,
Duften døver - Friskheden er borte.

Dette hede, altfor hede Liv
Af de bløde, blege Snefnug snart vil kjøles -
Ungdoms Trang og Længsel snart vil mindes kun,
Ak, for aldrig, aldrig mer at føles.

T:<num>.</num>Efteraar
F:Efteraar - Morgnen efter Ballet
SIDE:28-29

Efteraar - Morgnen efter Ballet;
Festen er endt, de sidste Toner døde -
Lystigt var Spillet, men Strængene brast,
De muntre Gjæster svinder med Hast
Du staar alene.
Rundtom ligger Blade, høstligt røde,
Visne Blomster, gule, violette,
Hist og her et Stykke Taagetyll;
Du staar glemt, men er det vel din Skyld?
Tidens tavse Trin var altfor lette,
Og du hørte ej dens vilde Løb,
Følte kun, at Somrens hede Aande
Lokked Roser paa din fine Kind,
Følte kun om Midjen Somrens stærke Arm,
Tanken døde - Du var ung og varm,
Dandsed, dandsed - -
Ak, men Morgnen listed tyst i Salen ind,
Dandsen hørte op, Musiken standsed.
Nu Du gyser i det bleggraa, kolde Skjær,
Din Dragt er ødelagt og brudt dit Blomstersmykke,
Og flygtet er din smukke Hjærtenskjær,
Et Minde kun, din korte Sommerlykke!

T:<num>XVI.</num>Vinter
F:Vinterstilhed, Vinterfarver
SIDE:30

Vinterstilhed, Vinterfarver -
Hvidt med violette Skygger -
Vintertavse, tunge Tanker,
Vinterblege, visne Kinder -
Ingen varme Taarer rinder,
Smil ej over Læben vanker;
Luften hviler graa og kold,
Sjælen skjælver tom og gold.

Sneen falder over Blomsterrester,
Glemsel daler over døde Dage,
Alle Fodspor slettes ud;
Ingen, ingen Længsel ser tilbage
Imod muntre Minder, fagre Fester -
I en Tempelhal af Tomhed tømret
Døden fæster sig sin blege Brud.

T:<num>XVII.</num>Naar Mørket falder
F:Lette Taager, gyldentrøde Skyer
SIDE:31-32

Lette Taager, gyldentrøde Skyer,
Aftenlyde døende paa Dagens brustne Strænge -
Duggens Perlegraad vemodigt blødt
Falder lydløst over Mark og Vænge.
Hjærtets Dug, de milde blanke Taarer,
Slører Blikket til, men Sjælens Øje ser
Alle Minder, Alt som er ej mer,
Sorg, som svandt, og Smil, som hurtigt døde -
End en Straalestund, og Dagens Lys er slukt,
End et graadigt Blik, og saa er Øjet lukt,
Mørket falder, Tavsheden sig breder - -

Er der Drømme mon i Nattens Følge?
Drøm om det, som danned Dagens Liv:
Pligt saa tung og Synder - ak, saa søde?
Om saa er, saa skjænk din Drømmevin
Bægret fuldt, Du gaadefulde Guddom!
Smyk min Pande, smyk den som til Fest
Med en Krans af Valmuer glædesrøde!
Jeg vil daares, nyde Daarers Trøst,
Tro i Drømmerus, at Vest er Øst,
Og at Aftenskjæret er min Morgenrøde!

T:<num>XVIII.</num>Stemning
F:En navnløs Stemning - lig en Drøm
SIDE:33-34

En navnløs Stemning - lig en Drøm -
En Lysreflex paa Nattens mørke Lærred,
Lig Lygtemænd, der viger først og kalder saa,
Lig Bølgeskum, der stiger først og falder saa,
Et anet, følt, men aldrig sunget Kvad,
Et Øjeblik, som Vej for Tiden spærred,
Et himmelsk Noget - ak, jeg véd ej hvad!

I Ensomhed og Nat det kommer listende,
Som Engle trøstende, som Djævle fristende,
Saa helt betagende, saa stærkt, saa blødt,
Og Sjælen glider ud i Stjærnedrømme,
Og Følelserne voxer dobbelt ømme,
Men Hjærtet banker ikke - det er dødt. 

Alt hvad jeg elsker synes koldt og fjærnt,
Alt hvad jeg ejer synes tomt og lidet,
Og alvorsblaat blir Livets Rosenrødt.
Jeg løftes højt, som af to stærke Arme,
Og synes god og stor, men uden Varme,
Thi Hjærtet banker ikke - det er dødt.

Det er som vinked Himlen alt for tidlig
En Sjæl, som elsker Jorden end i Løn,
Som endnu finder Roserne saa røde,
Og stjaalne Kys paa friske Læber søde,
Og Hjærtets Banken - aa, saa underskjøn!

T:<num>XIX.</num>Gule Roser
F:Hun gik saa stille - det var Dagfaldstid
SIDE:35

Hun gik saa stille - det var Dagfaldstid -
Hun gik saa ene, fjærnt fra Haab og Klage,
Og plukked gule Roser - gule kun -
De røde Rosers Tid laa langt tilbage.

Og medens Solen sank i blodrødt Vest,
Hun ordned Blomsterne de blege, triste,
Og Tanken svæved til det Skumringsland,
Hvor Engle rundt blandt syge Minder liste.

Og Vemod blanded sig med Bitterhed,
Mens Længsler vaagned, som forlængst var døde
Paa furet Kind faldt Lyset af et Smil -
Paa gul Buket et Skjær af Roser røde.

T:<num>XX.</num>Ved Havet
F:Der er lokkende Løfter om Ro for vor Længsel
SIDE:36

Der er lokkende Løfter om Ro for vor Længsel
I Vovernes Sang ved Pynt og i Vig,
Og ud over Vandet fra Sjælens Fængsel
Toner et spørgende Længselsskrig.

Men Havet bruser, og Bølger stiger,
Og Bølger brister, og Bølger viger,
Og Solen synker bag Havets Ørk,
Og Natten breder sig - tavs og mørk.

T:<num>XXI.</num>Aften paa Landet
F:Luften hviler stille, stille
SIDE:37

Luften hviler stille, stille -
Landsbykirkeklokkens Lyde vugger sig deri,
Lærken slaar en sidste Trille,
Nattergalen grunder paa en Elskovsmelodi.

Hviden Malva Øjet lukker,
Blomsterdrømme lister under Øjelaaget ind,
I det Fjærne Gjøgen kukker,
Dagens sidste Aandedræt strejfer let min Kind.

Gamle Minder - lyse Minder -
Stiger af den duftende, drømmesvangre Jord,
Hjærtet svulmer - Nuet svinder -
Læben dirrer som i Graad og finder intet Ord.

T:<num>XXII.</num>Min Drømmebrud
F:Dagen hviler med brustent Blik
SIDE:38-40

Dagen hviler med brustent Blik
Paa Kvældrødmens Purpurhynder,
Hviskende Lyde i Skov og Krat
Nattens Komme forkynder,
Og Tankerne hamre
Sale og Kamre
Af reneste, rødeste Solstraaleguld.

Æventyrslotte strækker stolt
Sine Flammespir mod Himlen,
Og tværs gjennem Vrimlen
Af Æventyrlandets knælende Folk
Skrider en Skikkelse, hilsende koldt -
Det er Dronningen - det er _hende!_

Jeg kjender Mundens stolte Bue
Og Hagens Rundning, Blikkets Lue
Fra Sjælens Flammehav, aldrig slukt;
Jeg kjender Barmens bløde Bølger,
Og henrykt, fængslet, mit Øje følger
Hver skjønhedsfavnende Linies Bugt.

Let træder op ad Tronens Trin
Den kongelige Fod,
Let farves Kindens hvide Lin
Af kongebaaret Blod,
Mens Herskerøjet søger fjærnt
Og straaler med et Kvindeblik,
Der beder som en Barnemund
Og saarer som et Dolkestik, -
Og det var mig det søgte,
Og det var mig det fandt,
Og det var mig, hun elsked,
Mig hjælpe Gud, saa sandt!

Der blev Æventyrelskov paa Elverlandstro
Og Troldvin i glemselsgnistrende Skaale,
Og Længsler bygged en brændende Bro
Mellem Trone og Bolster, med Plads for to,
Af Sekunder, som Evighed selv ej kan maale.

Og i Aftenvanvid og Morgenrus,
Født af en lidenskabsdirrende Stemme,
Jeg leved et Liv i hint Trolddomshus,
Som jeg aldrig, aldrig kan glemme.

T:<num>.</num>Der kom en Dag -
F:Der kom en Dag - Gud véd hvordan
SIDE:41

Der kom en Dag - Gud véd hvordan -
Endnu jeg knap tør tro derpaa -
Da Féen fra mit Drømmeland
I Kjød og Blod jeg for mig saa.

Hun stod saa bleg, saa stolt og fin,
Og løste hvert et Baand, der bandt,
Til Jorden faldt det lette Lin,
Og hun var min - og det var sandt!

T:<num>XXIV.</num>Tør jeg sige aldrig?
F:Min Elskte! Tør jeg sige aldrig?
SIDE:42

Min Elskte! Tør jeg sige _aldrig?_
At _aldrig_ noget Dig og mig skal skille?
Kort er Livet - Dødens Magt er ukjendt;
Jeg _vil_ ej miste Dig - men er det nok at ville?

Jeg véd vel, at, naar Vintren viger,
De samme Svaler søger samme Rede -
Ak! men mødes hist de samme Hjærter,
Som sammen led og elskede hernede?

T:<num>XXV.</num>Der ovre
F:Der ovre, et Sted langt borte, hist
SIDE:43-44

Der ovre, et Sted langt borte, hist
Hvor Solen gaar ned for Mængden,
Der bor jeg højt paa en femte Sals Kvist
Og bytted med ingen Konge, saa vist
Som jeg har det bedst i Længden.

Jeg bor i et Slot, som Alfer har bygt
I et Land, hvor ej Blomsterne dø;
Hvor Skoven er altid med Blade smykt,
Og Hjærtet er jublende ungt og forrykt -
Det er Sagnets og Drømmenes Ø.

Lad Morgen kun gry og lad Sol gaa ned
Over Sorgernes gamle Verden!
Jeg aldrig af nogen Aften véd -
Vel var Vejen lang og Kampen hed,
Men nu er der Sejr i min Færden.

Lad kun uforstaaende Øjne se
Med haanligt Blik, og lad Dumhed le -
Sligt kan ej min Stemning trykke,
Jeg har jo det magiske Guld i min Haand
Og Frihed for tusinde trykkende Baand
Og min straalende Æventyrlykke!


T:<num>XXVI.</num>Gjennem Skoven
F:Jeg frygter ej Vætte, ej truende Trold
SIDE:45-46

Jeg frygter ej Vætte, ej truende Trold,
Eller formfager, fristende Huldre;
Jeg har om min Knippel et nævefast Hold
Og to brede, kraftige Skuldre.

Vel længes min Læbe, vel brænder mit Blod,
En Smule for stærkt, kan det tykkes -
Men at lokke fra Stien min ilende Fod,
Skal aldrig for Huldrekvind lykkes.

Huldren er djævelblændt skjøn, det er sandt -
Det vil hende lidet dog nytte;
Thi hist i Skovens modsatte Kant,
Der ligger en straatækket Hytte,

Og mere end huldrefager og fin
Der sidder og venter derinde
Min Fé i sin Kjærligheds Brudelin,
Den eneste, kjæreste Kvinde.

T:<num>XXVII.</num>Ombord
F:Nu en Opsang, frisk som Nordsøens salte Sprøjt!
SIDE:47-48

Nu en Opsang, frisk som Nordsøens salte Sprøjt!
Vi staar hjemefter, mod Danmark -
For en Storm! Alle Dybets Jætter brøler højt,
Men bag Storm og Uvejr ligger Danmark.

Hist i Taagen, véd jeg, venter mig din Strand,
Dine Klitter, Skov og Hede,
Og mit Trækfuglehjærte blir ganske blødt, forsand,
Ved Tanken paa den hjemlige Rede.

Højt jeg elsker Stormen, Havets vilde Sang
Med Klange som af Buestræng og Pile, -
Men hvor er det dog dejligt ogsaa engang
I sit Hjem at gaa med Vindene til Hvile.

Saa vær hilset, Danmark, min Hjemvés favre Brud!
- Aa, jeg længes, længes fraborde! -
Jeg er din, indtil Stormen atter kalder mig derud
Til det Ukjendte, Lokkende, Store.

T:<num>XXVIII.</num>Havet
F:Havet er koldt
SIDE:49-50

Havet er koldt,
Vilde lyder dets Sange -
Dog dybest i aldrig loddede Dyb
Slumrer de skjønneste Verdner -
Men Solen, Solen maa til
For at farve de sovende Undere,
Og vække til Livets straalende Fest
Havdybets aldrig besejrede Kjæmper.

Det er Nat;
Lurende Lyde
Lumskelig lister i Mulmet;
De blinkende Fyrglimt
Magter ej Mørket at sprede.
Men ud over Havfladen hvisker det tyst
Om undfanget Liv, som skal fødes;
Thi Natten er svanger - -

Hist over Hav
Rejser sig rødmende
Rosenfavr Morgen,
Og henne paa Heden
Vaagner den hvilende Vind,
Kommer paa krusede Kamme
Af bærende, brusende Bølger
Sin Elskte i Møde - -

Og Solen, Solen stiger,
Og Vinden falder for dens Fod i Fryd,
I Elskovsfryd, som al Naturen føler;
Og dybt i Havbundsriger straaler stolt
Den hele Pragt, som Gud har skabt dernede,
Og Havet er ej mer den kolde Flade,
Men evig-ungt og levende og dybt.

T:<num>XXIX.</num>I Søvnen
F:Jeg græder i Søvnen, jeg vaander mig, sørger
SIDE:51

Jeg græder i Søvnen, jeg vaander mig, sørger -
Og vaagner og véd ej - men ængstelig spørger
Jeg Hjærtet: Hvad var det? Hvi léd Du?

Og Hjærtet det banker, men svarer mig ikke
- Forgjæves at true, forgjæves at tigge -
Hvi tier Du? - Visheden frygted jeg aldrig, det véd Du.

Er Du syg? - Det kan læges - er Tiden ej vor!
Eller ønsker Du noget tilbage?
Aa, saa tal dog! Din Tavshed skjælver jeg for,
Og gribes af Angst, for de kommende, skjæbnefuldbyrdende Dage.

T:<num>XXX.</num>Et Syn
F:Naar den smilende, sollyse Dag er død
SIDE:52-55

Naar den smilende, sollyse Dag er død,
Og Skyggerne spørgende stiger og skjælvende smelter tilsammen,
Da svinger sig Skumringens Hersker til Hest,
Og rider paa Heden ud som til Fest
Under tusinde Stjærnekjærters taaretindrende Flammen.

Jeg stod der en Aften, i Skovens Bryn
Og stirrede ud efter Tusmørkekongens voxende Følge,
Da mødte mit Øje et sælsomt Syn:
En spøgelseagtig, taagelet, slangebugtende Bølge.

Den bugted sig ud, den bøj ed sig ind,
Men forrest red Mulmets Drot paa lynsnar, fnysende Ganger,
Og bævende bragte den hviskende Vind
Skjærende Lyd som af Sang fra en fredløs, vanvittig Sanger.

Der lød graadige Raab efter leflende Lyst
Og halvkvalte Skrig, som af evigt knugende Angst for at miste,
Der lød fældende Ord, som fra angerpint Bryst
Paa Trods over blegnende, viljefast sluttede Læber sig liste.

Der lød Hvisken om Udaad, øvet og skjult,
Og om Midnatsbrøde, som aaben, lysfrejdig Dag aldrig vidste,
Og Haanlatter klang over Heden hult
Gjennem Jammer og taarekvalt Hulken af fejlende Hjærter, der briste.

---

Da bruser den stigende Disharmoni
Henimod Skovens Rand, hvor rædselsbunden jeg venter;
Hujende drager mig Følget forbi -
Og med hæse Hungerskrig vaagner i Natten de sovende Glenter.

Jeg skjælner i Rækkernes lette Dunst
Grinende Læber og magre, krampagtigt foldede Hænder,
Og Gjenfærd, der sitrer af Brødebrunst,
Med søgende, stirrende Blikke, som misgjærningsgraadige brænder.

Og - vé mig! - i Hoben mig vinker en Haand,
Et Blik søger mit, et giftigt, sugende Blik, som jeg kjender -
»Hvad vil du mig, grufulde, fristende Aand?«
»Oho! Jeg er glemt! En Tid jeg dog tidt laa
dit Hjærte nær - vi var Venner!«

Under isnende Minder stivner mit Blod,
Og i Nerverne vaagner en rasende, vanvittig Lyst til at dræbe,
Og jeg griber, som drukken af djævelsk Mod
Om den knoklede Hals - - - - - - - 
- - - Saa svandt Synet bort for et Skrig, der sprang fra min Læbe.

Jeg hørte kun Vindens hvirvlende Vals,
Saá kun fjærnt det søgende Lys af en flimrende Kjærte -
Og den Haand, som jeg klamret om Spøgelsets Hals,
Holdt jeg knuget i Angst mod mit eget, febervildt bankende Hjærte.

T:<num>XXXI.</num>Opad
F:Jeg stiger langsomt opad
SIDE:56-57

Jeg stiger langsomt opad,
Opad mellem de susende Graner,
De hvisker om hvad som vil komme,
Naar Skoven ligger bagved.

O, kunde blot jeg fatte,
Fatte Alt, hvad I sagte mig hvisker! -
I sang jo over min Vugge,
Og dog - ej ret jeg forstaar.

Men Hjærtet banker og jubler,
Jubler som for frydsvangre Løfter,
Og fastere træder Foden
For hvert Skridt, som fører mig fremad.

Jeg véd, at hist ligger Fjældet,
Fjældet, urgammelt, gudemægtigt,
Med Langsyn ud over Landet
Og solforgyldt Is om sin Top.

Og dog - i Granernes Susen
- Susen lig et varslende Troldkvad -
Ligger der som en Trusel,
En Tryglen at vende tilbage.

Jeg stiger langsomt opad,
Opad mod den kjølige Klarhed -
Ak! kunde blot jeg tyde
Granernes dunkle Sang!

T:<num>XXXII.</num>I Frederiksberg Have
F:Hemmelighedsfuldt bag Gittrets Tremmer
SIDE:58

Hemmelighedsfuldt bag Gittrets Tremmer
De gamle Træer vugger sine Grene,
Og over Parkens Plæner i den sene
Skumringstime lyder sagte Stemmer.

En mindemættet Hvisken stille stiger,
Saa fuld af Kys og bange Suk og Taarer,
Og Ord af Trøst og bitre Ord, der saarer,
Og vege Viljers Klynken, naar de viger. -

Og lyt -: En Rislen som af Vand, der rinder
I solskinsdrukne Vover, dybe, stærke -
En Jubel som af Nattergal og Lærke -
En Livets Hymne - det er _mine_ Minder.


T:<num>XXXII.</num>En Bøn
F:Brus gjennem Sjælen alle store Tanker
SIDE:59

Brus gjennem Sjælen alle store Tanker,
Som fødtes fra Tanken først blev til!
Vidunderligste Følelser, slyng Jer som Ranker
Om Hjærtet og mæt det med Solverdners Ild!
Mest berusende Kys, mang Tusind i Tal,
Sæt jer Stævne i Et paa min Læbe!
Stærkest favnende Arme,
Varmest bankende Bryst,
Skjænk mig brændende Lyst,
Som kan Savnet og Minderne dræbe!
Lad mit henrykte Øje mødes af et Blik,
Hvor tusind Løfter stiller tusind Længsler,
Og Himlen straaler fra den dybe Bund,
Og lad mig stirre ind deri en drømmestille Stund,
-- - Og dø - - thi saa er Livet levet!

T:<num>XXXIV.</num>Dværgens Vise
F:Der risler en Understrøm af Ild
SIDE:60-62

Der risler en Understrøm af Ild
Gjennem de blodfyldte Aarer,
Der klinger en Sang, forunderlig, vild,
Med jublende Toner, der daarer,
Igjennem min Tanke, igjennem mit Sind,
Og renser for Mindernes Edderkopsspind
Min Sjæl, og tørrer de Taarer,
Som Fortiden krævede ind -

- Og alt for min søde Veninde.

Der risler en Strøm af begjærende Ild
Gjennem de svulmende Aarer,
Og Nerverne sitrer,
Og Følelser knitrer
Som Lyn gjennem Legemets skjælvende Væv.
Jeg glemmer min Ryg er krum og skjæv,
Og Brystet fladt
Og Foden mat -

- Og alt for min søde Veninde.

For hejsa, hop! Ja, smil I kun!
Lad klinge jer dumme Latter!
I ser vel, at Maanens Skive er rund,
Men dette I næppe fatter:
Naar Skumringen kom, jeg lukked os ind
I Kammeret mit,
- Der dvæled vi tidt,
Jeg og min søde Veninde.
I saa’ hende aldrig, og dog var hun der,
Og jeg var en Ridder - hun havde mig kjær,
Og Bryllupet stod derinde.
- - - - - - - - - - - - - - -
Det var Drøm, det var Digt
Saa berusende smukt!
En lysende Stjærne,
Som Morgnen har slukt -

- Og alt for min søde Veninde.

Bryllupskjærter og Festmusik!
Blænder Jer Lyset? Hører I Larmen?
Den unge Svend Aagesen Krummedik
Følger sin Brud til Karmen.
Men Had og Hævn er ubuden Gjæst
Ved den straalende Fest -
Dværgen har Djævlen i Barmen.
Og Staalet er skjærpet og koldt og blankt
- Til en Medbejlers Hjærte var aldrig for langt! -
Der er Smil idag - der blir Død inat,
Og Bødlen har Fest imorgen.
- - - - - - - - - - - - - - -
Elskov drog mig, Elskov vog mig,
Fred er ej mere at finde.
Elskov lokked og bedrog mig -

- Og alt for min søde Veninde.

T:<num>XXXV.</num>Pluk dem ej
F:Pluk dem ej de himmelblaa Kjærminder
SIDE:63

Pluk dem ej de himmelblaa Kjærminder,
Skaan det spæde, foraarsbaarne Liv!
Lad dem blomstre hist, hvor Bækken rinder,
Dræb dem ikke, blot til Tidsfordriv!

Der er maaske en Aand, en bange Tanke
I Blomsterkalkens rene, dybe Blaa,
Maaske en Sjæl, der længes - aa, Du véd det ikke!
De skjælvende Kjærminder - lad dem staa!
De himmelblaa Kjærminder - pluk dem ikke!

T:<num>XXXVI.</num>Runer
F:Højt skal hædres
SIDE:64

Højt skal hædres
Henfarne Helte,
Valkyriers Venner,
Valhalværdige.
Mest dog Mø,
Som mere magted:
Led i Løndom
Længselens Kval,
Skuffelsens snigende
Sorge-Sot,
Kjæmped med Kjærligheds
Sejersstolte Styrke,
Stillede Smærter,
Lettede andre
Lidende Livet.

T:<num>XXXVII.</num>I Skumringen
F:Man blir ej gammel af de lange Aar
SIDE:65-66

Man blir ej gammel af de lange Aar,
Som kommer, og som atter gaar,
Men ak! man ældes af de mange Saar,
Hvoraf et følsomt Hjærte altfor ofte bløder.

Forstaaelse, et ærligt Venneord,
En hjælpsom Haand ved Baadens Ror,
En Følelse, som ej blot synes stor -
Hvorfor mon Hjærtet dette kun saa sjældent møder?

Hyl mig, Natur, tæt i din dybe Ro! -
- Tys! - Jeg kan høre Græsset gro,
Og føler Blomster dufte - to og to -
Og Duften sarte, farverige Drømme føder.

Og rundt omkring mig hæver sig en Em,
Hvor kjendte Former stiger frem:
Min Ungdoms Drømme - hvor jeg husker dem! -
Og i en Minderus mit syge Hjærte gløder.

T:<num>XXXVIII.</num>Behold dem kun -
F:De lange Taler og de smukke Ord
SIDE:67

De lange Taler og de smukke Ord,
De varme Haandslag, naar ved samme Bord
Man drikker samme Vin, og priser Værten;
De søde Smil, de hjærtevarme Blik
Til følsom Frase og fortroligt Nik,
Naar med sit Venskab Gjæsten man vil hædre. -
Behold dem kun - de er ej mere værd,
End hvad der skal betales for Kuverten.
Nej, giv mig blot - det synes saare lidt -
Et stille, alvorspræget Ord, kun ét,
Men som jeg véd er Sandhed - det er bedre.

T:<num>XXXIX.</num>Ved et Sygeleje
F:Jeg listed sagte hen til hendes Leje
SIDE:68-69

Jeg listed sagte hen til hendes Leje,
Hvor Omhæng skygged for den hvide Pude,
Og dæmpet Lys faldt gjennem farvet Rude
Paa hende - paa mit Hjærtes eget Eje.

De lukte Øjnes sorte Fryndser tegned
Sig skarpt mod Hudens sygelige Gule,
De før saa friske Kinder syntes hule,
I Smærte Læbens Purpurrødme blegned.

- Hvor tidt blir Fremtids Løfter ej til Løgne! -
- Hvor tidt er ikke Viljen uden Gavn! -
Hun aabnede de søde, dybe Øjne,
Og smilte svagt, og hviskede mit Navn.

At ses saa kort, og skilles saa igjen!
- Aa, det var tunge, smærtefulde Dage! -
Hvor svandt ej disse tavse Timer hen!
Jeg maatte bort - men Hjærtet blev tilbage.

T:<num>XL.</num>Vaarstemning
F:I hver Solstraale vinker der en fristende Skjælm
SIDE:70-71

I hver Solstraale vinker der en fristende Skjælm,
En lille bitte Djævel i hver Knop;
Det sprutter af Livslyst i den knudrede Elm,
Og jeg tror, en Faun regjerer i min Krop.

Aa, Foraar, Du Foraar! Du burde ha' Respekt
For Vinterens adstadige Tanker -
Men min Forstand er vistnok med Vintersne i Slægt:
Den smelter strax, naar Maj paa Døren banker.

Min Tanke blir forrykt - som af Sommerfugle fuld -
Naar jeg hører den første Lærkes Trille;
Der voxer mig i Haanden en Tryllestav af Guld -
Nu er det Tid at vove og at ville.

Ud af den lumre Stue! Paa Hylden hver en Bog!
- Om Vaaren er Træerne dog grønnest -
Et Smil til Snærperiet, og bort med alle Aag!
- Om Vaaren er dog Pigerne kjønnest. -

Jeg elsker med Lidenskabens dragende Gys
Den betagende Vaarbrudsfanatisme,
Som bryder selv den blegeste Solstraales Lys
I dejlige Farver - som en Prisme.

Hvem tænker nu paa Høst med de gulnede Løv,
Eller Vinter saa knugende tung;
Jeg glemmer jo selv Sommerens kvælende Støv -
Naar Vaaren vaagner, er jeg atter ung!


T:<num>XLI.</num>Jeg drømte før -
F:Jeg drømte før om heftig Elskovstrang
SIDE:72
NOTE:Gendigtning af Heines <xreftype="translation poem="heine200112271"/>.

Jeg drømte før om heftig Elskovstrang,
Reseda, Myrther og om Lokker bløde,
Om bitter Tale og om Læber søde,
Om dystre Sange, dyster Toneklang.

Forlængst er blegnet hine vilde Drømme,
Forstummet er mit Hjærtes Jubelraab,
Tilbage blev kun hvad berust af Haab
Engang jeg formede til Rythmer ømme.

Du blev hvorfor? - Forskudte Sang, flyv ud!
Og søg min Drøm, som er forlængst forsvunden,
Bær frem et Suk fra mig, naar den er funden, -
Til flygtig Skygge, sendes flygtigt Bud.

{sr:(Efter <sc>Heine</sc>).}

T:<num>XLII.</num>Forraadte mine blege Træk -
F:Forraadte mine blege Træk
SIDE:73
NOTE:Gendigtning af Heines <xreftype="translation poem="heine2002020351"/>.

Forraadte mine blege Træk
Dig ej min Elskovs Flamme,
Og vil Du, at den stolte Mund
En Tiggerbøn skal stamme.

O! denne Mund er altfor stolt,
Og helst med Kys den taler -
Den siger maaske et haanligt Ord,
Medens jeg dør af Kvaler.

{sr:(Efter <sc>Heine</sc>).}

T:<num>XLIII.</num>Et Fyrretræk staar ensomt -
F:Et Fyrretræ staar ensomt
SIDE:74
NOTE:Gendigtning af Heines <xreftype="translation poem="heine2001102232"/>.

Et Fyrretræ staar ensomt
I Norden paa nøgent Fjæld,
Og slumrer, mens Sneen fyger
I isnende Vinterkvæld.

Det drømmer om en Palme,
Som fjærnt i Østerland
Skjælver i ensom Længsel
Paa brændende Klippestrand.

{sr:(Efter <sc>Heine</sc>).}

T:<num>XLIV.</num>Der var en gammel Konge -
F:Der var en gammel Konge
SIDE:75
NOTE:Gendigtning af Heines <xreftype="translation poem="heine2022052202"/>.

Der var en gammel Konge,
Hans Haar var graat, hans Sjæl var tung,
Den arme, gamle Konge,
Han tog en Viv saa ung.

Der var saa smuk en Page,
Blondt var hans Haar, let var hans Sind,
Den unge Dronnings Page
Bar Slæbets Hermelin.

Kan Du den gamle Vise?
Den klinger sorgfuld, klinger sød,
For dyb var deres Elskov,
Den voldte Begges Død.

{sr:(Efter <sc>Heine</sc>).}

T:<num>XLV.</num>Skyer bærer Maanen hist -
F:Skyer bærer Maanen hist
SIDE:76-77
NOTE:Gendigtning af Heines <xreftype="translation poem="heine2022052201"/>.

Skyer bærer Maanen hist
- Hele Kjæmpepommeransen -
Over Havets dunkle Graa
Falder Streif af Maaneglansen.

Ensom jeg ved øde Strand
Ser de hvide Bølger bryde,
Hører mangt et Elskovsord,
Elskovsord fra Dybet lyde.

Natten, ak, er alt for lang,
Ensomhed gjør Hjærtet bange -
Træd mig, Havfruer, eders Dans,
Syng mig eders Trolddomssange!

Slut mig fast i eders Favn,
Tag kun Alt, mit Liv, min Stræben!
Syng mig død og kys mig død,
Kys mit sidste Suk fra Læben!

{sr:(Efter <sc>Heine</sc>).}


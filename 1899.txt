KILDE:Michael Agerskov: <i>Tusmørkets Stemmer</i>, Bucsh &amp; Wisbech, Kbh., 1899.
DIGTER:agerskov
FACSIMILE:115308038434-color.pdf
FACSIMILE-SIDER:59
TITELBLAD:Michael Agerskov / Tusmørkets Stemmer / Digte // Kjøbenhavn / Bucsh &amp; Wisbech / S. L. Møllers Bogtrykkeri / 1899

T:Døden og Drømmen −
F:Døden og Drømmen mødtes en kveld
SIDE:5-6

Døden og Drømmen mødtes en kveld,
    da dagen drog hen at sove;
end dirred det glødende sol-farvel
    over de susende skove.

Den røde rose ved bækken stod,
    jeg hørte så vel dens sukke;
dens gråd var det dunkle hjerteblod,
    det de mumlende bølger drukke.

Og Drømmen tyst gennem skoven drog,
    men rosen den så han ikke;
og Døden tyst gennem skoven drog,
    men rosen den brød han ikke.

Sådan må den stå og græde hver kveld,
    når dagen vil gå at sove,
tør ej forlade det mumlende væld
    her i de susende skove. − − −

Det sagn, det sagn drog vidt over sø
    om rosens brændende længsel:
den turde ej drømme, den kunde ej dø,
    da græd den blod i sit fængsel.

T:Solen er nede −
F:Solen er nede, de skumrende skove
SIDE:7

Solen er nede, de skumrende skove
tegner mod himlen en takket rand;
livet og dagen og søen vil sove
sove sig ind i drømmenes land.

Hvor stille, hvor stille! den disige varme
sænker sig ned, og den tavse sø
fastere folder de bløde arme
om den lave, sivbegroede ø.

Og du, min hulkende sjæl, vær stille!
også din lidelse varer kun kort;
snart skal i disen du ud dig skille,
og glide på lydløse vinger bort.

T:Nu gløder den tavse aften −
F:Nu gløder den tavse aften
SIDE:8

Nu gløder den tavse aften
over den høstgule sti;
dødt ligger trindtom løvet,
hvor er mit hjerte bedrøvet;
det tør ej forstå og fatte,
at alt nu er længst forbi.

De store træer de suser
og hvisker så gribende ord:
om den vigende sommer,
om den dødsnat, der kommer;
ve dig, du stakkels sjæl, som
intet håber og tror.

T:Jeg så de segnende blade −
F:Jeg så de segnende blade
SIDE:9-10
Jeg så de segnende blade,
jeg hørte, hvor stormen jog
over blomster, som visned, som døde på øde enge;
og tankehastigt trækfugle drog
henover rugende have,
som greb i grædende strenge.

Mer ensom end farende fugle
jeg flakked i skumringen frem
til steder, jeg elsked, men havde ej set så længe:
jeg tror, jeg kaldte det eengang mit hjem;
og dèr stod blomster, jeg kendte,
visnede blomster på enge.

Jeg plukked med famlende hænder
hvad end at samle var værdt;
da klaged de små: vi dør, mens du drømte så længe.
»Klag ej! at leve er mere svært:
mørke er mine minder,
brustne mit hjertes strenge.«

T:Junidugg.
F:Det var de vilde roser
SIDE:11

Det var de vilde roser,
    Som nikked i alle hegn;
det var den døende dagglans,
    som lysned den tavse egn.

Røde, kærlige roser,
    og dugg over græsgroet sti!
og alle de gamle minder,
    som glider min sjæl forbi!

Hele den verden, jeg tænkte,
    jeg havde sagt mit farvel,
hulked mig her imøde
    en lydstille junikveld.

Og alle de knugende sorger
    og dagens tunge læs
løste sig op i roser
    og junidugg over græs.

T:Aften.
F:Nu har jeg vandret den lange dag
SIDE:12

Nu har jeg vandret den lange dag,
af møde tidt var jeg ved at segne;
nu står jeg ene ved aftenstide
i fjerne, sælsomme skumringsegne.

Og så − − ja hvor fører vejen hen
bag tågen hisset! jeg ved det ikke.
Om det er livet, om det er døden,
som stirrer på mig med dunkle blikke.

T:Aftenbillede.
F:Jeg sidder tavs på havets lange dæmning
SIDE:13
N:ritornel

Jeg sidder tavs på havets lange dæmning;
rød aftenhimlen står, og havet nynner,
og føder i min sjæl en sælsom stemning.

Og ud jeg stirrer mod den fjerne mængde
af røde uvejrssky’r – fortættet bloddamp −
og bølgerne er blanke, blodbestænkte.

Havfladen er et purpurstrålebundt,
isprængt med guld; og dèr, hvor det er klarest,
driver en druknet hund, sorthåret, rundt.

Dèr midt i strømmen står en kulsort skygge
− en båd, hvor en matros vemodig synger
om nyfødt håb og svunden elskovslykke.

Og denne poesi, som mod mig vælder,
har formet sig i rim og bløde rhytmer,
og flagrer over sø som ritorneller.

T:Folkevise.
F:Døden kommer, når dag ta’r slut
SIDE:14-15

    Døden kommer, når dag ta’r slut
        og lyset lakker af land;
    Døden byder både store og små,
        hver en kvinde og mand.
− Duggen driver og dagen dør og skumring det vorder så vide.

    Døden trommer på værtshusdør;
        øllet dovner i krus.
    Tavst han gør i fattigmands bo
        og i den riges hus,
− Duggen driver og dagen dør og skumring det vorder så vide.

    Døden mejer den unge ned,
        viger den gamle forbi.
    Døden rider en lydløs hest,
        kender både vej og sti.
− Duggen driver og dagen dør og skumring det vorder så vide.

    Liden små-jomfru med ungersvend
        vandrer i rosers lund,
    skælver og kender den tavse Død,
        som mindede hendes mund.
− Duggen driver og dagen dør og skumring det vorder så vide.

    Døden leger med kroners guld,
        spiller med sceptre boldt.
    Døden har sig et lidet kammers,
        dèr er der sort og koldt.
− Duggen driver og dagen dør og skumring det vorder så vide.

    Døden kommer, når dag ta’r slut
        og lyset lakker af land.
    Herre Gud nåde os store og små,
        hver en kvinde og mand.
− Duggen driver og dagen dør og skumring det vorder så vide.

T:En have af liljer −
F:En have af liljer, en liljebleg have jeg ved
SIDE:16

En have af liljer, en liljebleg have jeg ved;
den blomstrer ved nat, når dagen i dybet gled.
Dèr er der så tyst; kun lys fra liljernes munde;
did tør min sjæls de hjemløse tanker stunde.

Og trindt den have rødmer et blødende hav;
over den hænger skyer med lød som rav;
så sitrende blanke tårer fra liljerne rinde;
så smertelig hulker min hjemløse sjæl herinde.

Thi ud mod dagenes ophav jager en fugl,
på higende vinger bruser den frem af sit skjul;
jeg ved så vel, at did kan den aldrig vinde;
dog følger min hjemløse sjæl den med gråd herinde.

T:Egen og fuglen.
F:Egen stander så ensom
SIDE:17-18

Egen stander så ensom
over de ymper små.
Dybt ned dens rødder række,
hvor de evige kilder gå.

Og i dens krone synger
en fugl – hvo ved dens navn!
så smertelig ensomt den synger
om ensomme længsler og savn.

Det hænder stundom ved aften,
når folk forbi egen gå,
da stå de stille og lytte,
men kan ej den sang forstå.

− − Jeg selv har eengang kendt mig
med disse sange i slægt;
jeg selv var eengang knuget
af sælsomme tankers vægt.

Men dengang forladthedens trudsel
flammede for mit sind,
da voved jeg ej at stirre
angsten i øjnene ind.

Og det var vel godt det samme;
selv _hun_ så lidet forstod,
hvad aller dybest jeg drømte
og skrev med mit hjerteblod.

T:Alfen.
F:Har jeg da glemt dig, min lille alf
SIDE:19

Har jeg da glemt dig, min lille alf
    med dine vemodige øjne?
er våren da død, er drømmen da død,
    er alle fugle da fløjne?

Ja død er våren, og alfen er død,
    og stum er hver vårfødt latter;
og selv har jeg drømt så lang en stund,
    og nu er jeg vågnet atter.

Men blænder mig dagens det skarpe skær,
    og gør mig sollyset bange,
så nynner jeg sjæleangsten til ro
    med mine tungsindige sange.

T:Den hvide, vilde svane −
F:Den hvide, vilde svane, den store, farende fugl
SIDE:20-21

Den hvide, vilde svane, den store, farende fugl
med dejlige fjer og i sjælen en syngende verden
vågnede af sine drømme,
drog over stride strømme.

Den fløj så vide, den fløj så langt,
så langt mod et land, den dunkelt i drøm havde anet,
med strålende sol, med jublende lys,
med brogede blomsters skare.

Da kom den til det grå land,
den stakkels vilde svane.
Da sang den over det grå land
alle sine dejlige sange.

Men ingen hørte på svanens sang;
den blev så træt og forglemte tilsidst at synge;
stum og tavs den sænked sig ned
i sorgens knugende slummer.

Da vågned den atter af drømme
og drog over stride strømme;
den agted sig did, hvor solen i kveld græder purpur på himlen,
hvor æventyrlandet det findes.

Ak du stakkels vilde fugl,
jeg ved vel, hvordan det ender:
Aldrig når du til æventyrland
over det store, mørke vand.
Dit liv var til liden hæder,
din død fast ingen begræder.

T:Over de store floder −
F:Over de store floder
SIDE:22-23

Over de store floder
driver en hær af rosenfarvede skyr;
ingen sol, ingen vind − −
men store dråber, een for een,
den røde skyfloks de blege tårer
lader vandfladen skælve,
lader alle de hvide vandliljer skælve.

Og der står en kvinde,
nøgen som en lilje,
skær, fin, skælvende;
i hendes mørke, brændende blik er dulgt
alverdens sugende længsler,
længsel mod lykke og liv.

Hun strækker sine arme mod skyerne ud
− fortvivlet, fortvivlet.
Og de røde skyer de gråner,
og tågen bliver tæt − −
en tåge, aldrig sol aldrig vind tør flænge.
Og ingen er der at trøste den hulkende,
her ved de store floder.

T:Tre liljer.
F:Der står tre liljer
SIDE:24-25

Der står tre liljer,
een rød, een blå, een hvid.

Den røde er så vild og så hed
som en sommerblæst, når solen går ned;
den blå er blid som guds himmel.
Den hvide er så sitrende skær,
den hvide står mit hjerte så nær
blandt alle de blomsters vrimmel.

Og driver duggen mig i mit hår,
så går jeg hen, hvor liljerne står;
ingen kan spejde,
nu skumringen fødes:
Den røde er for et kys til fals,
den blå vil hænge sig om min hals;
men kun den hvide, den hvide
ak den tør jeg ikke bryde − − −

− − Der står tre liljer.

T:Tre golgatha-kors −
F:Tre golgatha-kors i mit syge sind
SIDE:26

Tre golgatha-kors i mit syge sind,
    for alt at få endt, jeg stilled;
et for mit håb og et for min tro
    og et for mit kærlighedsbilled.

Min tro er død, mit håb er endt,
    tragedien til ende spillet;
dog ved jeg, at endnu lever mit livs
    korsfæstede kærlighedsbilled.

Jeg ved, jeg sletter dig aldrig ud;
    thi end kan det lyse og strømme
med vårens jublende rosenhær
    og med dens betagende drømme.

Jeg ved, jeg sletter dig aldrig ud;
    jeg kan dig jo stedse høre:
Korsfæstede billed, du lever endnu,
    du går gennem lukkede døre.

T:Gartner og blomst.
F:Der gik en stille gartner
SIDE:27-29

Der gik en stille gartner
i sin store, brogede have,
og hæged om sine blomster
med elskerens blide omhu.
Der var blomster som himmerigs stjerner,
og liljer så tungsindsblege,
og glade, blussende roser,
og alle dejlige blomster.
Da skød der frem,
uanet, usået,
syg fra fødslen,
en sælsom urt.
Men den stille, kærlige gartner
glemte for den
alle de andre.
De visned og døde
de strålende stjerner
de blege liljer
de blussende roser.
Tidsler og hæsligt ukrudt kvalte dem.
Selv sad han bøjet,
tabt i evig beskuen,
og vented, at den blodrøde blomst
skulle åbne sit bæger.
Den nat det skete
− en skælvende, månelys nat −
da var det forbi.
Den åbned sit bæger
kun for at dø,
den syge, blodrøde blomst.
»Du stakkels gartner,
våren vil komme forgæves,
solen vil skinne forgæves
over din store
tomme have.
Hvor kunde du glemme alle dine blomster
for en eneste dødsdømt blomst?«
T:Fred.
F:Se nu lysner atter
SIDE:30
Se nu lysner atter
alt med vårgrøn silke!
se nu foldes blade
ud på spæde stilke!
Gennem livet strømmer
vårens unge toner;
nye, glade sange
ler i skovens kroner.
Og jeg selv, som atter
sjælens fred har funden,
tør ej håbløs græde
nu i skumringsstunden.
T:Den fremmede have.
F:I den fremmede haves sælsomt snoede gange
SIDE:31-32
I den fremmede haves sælsomt snoede gange,
Mellem blødende valmu og blege liljers hvidt,
gik jeg og lytted til sjælens tavse sange
− min stakkels sjæl, der havde grædt så tidt.
I den fremmede have mødte jeg en kvinde.
»Hvad vil du i min verden? hvi kommer du her?«
Tyst som i drømme vi vandrede derinde.
»Ræk mig din hånd, du er mig såre kær.«
Dog i det fjerne brusen af en flod der lyder,
suser med sorg, rinder med gråd.
Hvorhen den flod strømmer? hvorhen den flod flyder?
hvo ved det − − ingen ved det − − ingen ved råd.
Og det lider mod fald. Nu visne alle blommer
i den store fremmede have. Året skrider frem.
»Elskede, se dig ud, høsten kommer;
her tør vi ikke blive – vi vil vandre hjem«.
»Og hør du blege færgemand ved disse strande,
før os over os to, vær ikke sen!«
Da mumled det og trued fra de sorte vande:
»hende vil vi bære – hisset ventes kun een«.
Men i den fremmede have må jeg ensom græde;
natten stunder, og så lidet jeg ved,
hvorhen den tavse færgemand har ført min glæde,
min livsens sol, min sommer, min kærlighed.
T:På havet.
F:Min lette robåd drev
SIDE:33-35
Min lette robåd drev
henover store, sælsomt øde vande.
Svagtbuet, grænseløs lå havets flade,
man kendte ej, hvor hav og himmel mødtes.
Og nu ved kveld, da skyerne blev røde,
det synes fast, som båden varsomt skar
en sæbebobles fugtig-kælne hud,
med glans af alle skære farvers møde,
et tavsere, et mere magisk billed
af himlens drømmefødte dejlighed.
Men ned i havets dyb
når lyset ikke; dèr er evigt mørke.
O vide hav, o høje, tavse himmel!
så giv mig da den herlighed, I lover;
hvor er den dulgt, den rigdom, I forjætter?
den er jo til, den må jo være til − −
på andre steder – bag den røde skymur,
bag sæbeboblens hud − − ja bagved, bagved.
Men senere den kveld
da fødtes hvide skikkelser af havet;
og det var tåger; stor var deres højde;
de ligned vildt uformelige kæmper.
Og deres tale er den onde storm,
som snart på ny vil vågne for at vandre
henover havets krop, den skælvende.
Snart vil der fødes skrig på tusind læber;
snart vil der atter briste tusind hjerter;
den døde skudes kække mænd vil glide
ind i det tavse svælg, som ingen kender.
Thi ned i havets dyb
når lyset ikke; dèr er evigt mørke.
I hvide måger, vil I vare mig?
Jeg hører eders skrig,
der klinger som en hæs, afskylig latter.
Og alle vande stønner.
Og alle farver dø.
De hvide tåger flosser og forsvinder.
Og dèr er stormen − − − −
− − − − − i min lette båd
jeg driver over havet, ind i natten.
T:Som alle floder −
F:Som alle floder ud i havet strømme
SIDE:36
Som alle floder ud i havet strømme
og finde hvile i dets tavse favn,
så går mod evigheden alle drømme,
hver navnløs længsel, alle dybe savn.
Som ingen floder tør sig unde hvile,
men strømmer imod kæmpehavet ud,
sådan må vore dunkle drømme ile
mod evigheds ufattelige gud.
Og hvert et hjerte, som uroligt banker,
og hver en drøm, som ej kan klarhed få,
og alle rige sjæles rige tanker
skal snart sit ophav skue og forstå.
Så strøm kun frejdig frem du sjælens bølge
af stærke drømme, længsler, håb og savn;
strøm frem, til eengang kærlig dig skal dølge
gud evigheds uendelige favn.
T:Ved kirken.
F:O denne nynnen fra fjerne have
SIDE:37
O denne nynnen fra fjerne have,
og vindens sukken og vindens sus
i friske blomster på friske grave
omkring det ensomme Herrens hus!
Hvor sære toner, hvor tungt de tynge,
en sang om dødsnattens lange ro;
selv du, Agnete, tør nu ej synge
en livets sang for os levende to.
T:December.
F:Over denne sorte, tomme egn
SIDE:38
Over denne sorte, tomme egn
sank den fjerne, blege sol derhenne,
sendende et stift, forceret smil
som en døende tragedienne.
Og det var som skulde livet sluttes
denne tidlige decemberkveld,
som den blege himmellysnings død
også var mit eget livs farvel.
Nej jeg er jo ung, skal leve, handle,
vende, hvad jeg fejled, om til ret;
jeg skal virke i en livets gerning,
virke – jeg, som er så dødsenstræt.
Ak min gud, hvor er det tungt at bie
her på denne kolde, mørke kyst;
ak min gud, hvor er det tungt at tie,
når en længsel skriger i èns bryst.
T:Natterædsel i skoven.
F:Der strømmer nat, der bruser nat imod mig ind
SIDE:39
Der strømmer nat, der bruser nat imod mig ind;
et skælvende skrig
slumrer i mørket;
jeg aner, det skrig vil vågne.
En iskold vind
rusker i de høje trætoppe.
En vådklam vinge eller hånd
rører min kind;
en lugt af trøske − − − eller af lig
slår mig imøde
− − − − − − −
Min gud, min gud, hvis i nat jeg døde.
T:Bulmeurt.
F:Liggrå blomst!
SIDE:40-41
Liggrå blomst!
liggiftige blomst!
hvor tør du så frækt
blomstre her i det klare solskin?
For du tilhører natten;
da får du din kraft.
Og livets fjender de brygger
i de tavse timer
en hæslig drik,
som de hælder i dit bæger,
at alt levende skal dø,
som drikker af din kalk.
Men jeg har kendt
en såre ulykkelig mand;
hans sjæl vilde læske sig
ved dine liglæber,
forbandede blomst!
men for den mand rejste sig
ingen sol mere,
ingen dag mere;
natten ejer hans sjæl
og dæmonerne hans hjerte.
T:Dengang jeg så −
F:Dengang jeg så mig ør og svimmel
SIDE:42
Dengang jeg så mig ør og svimmel
i dine øjnes dejlighed,
da blev så lyst som vårens himmel
alt hvad min digtning rørte ved.
Dengang mit hjerte var et rige
for dig, min kongelige gæst,
da kunde friske sange stige
fra vore sjæles gyldne fest.
Og som ved vårtid blomster strømme
af mulden frem på solens bud,
så steg af mine rige drømme
digt efter digt i livet ud.
Ak, nu er alt mit bedste eje
en sang så grå som denne egn,
med sine lange, øde veje
og vinternøgne pilehegn.
T:Jeg smykker mig −
F:Jeg smykker mig et helgenskrin
SIDE:43-44
Jeg smykker mig et helgenskrin
for mine kærlighedssange,
relikvier af sorg og fryd − − −
− − ak mine kærlighedssange.
Det helgenskrin vil jeg stille hen
i fred for pøbelens hænder
dybt i mit hjertes tempelhal,
hvor hellige kerter brænder.
Da vil der komme en jomfru did,
på valfart, i hvide klæder.
To brændende tårer fælder hun −
den jomfru, den jomfru græder.
Så går hun. Atter skrinet står
længe ensomt derinde,
til der kommer en vårdag, vild og klar,
med stærke, susende vinde.
Da bruser blæst, da sitrer sol
igennem de lukker så trange;
de knuser mit hjertes helgenskrin
og spreder de tusinde sange;
spreder dem vide, spreder dem langt
som støv over alle vange;
dog nogle tør stige i himlen ind − −
− − − − − − − − −
ak mine kærlighedssange!
T:Af mestren for
F:Af mestren for den store harmoni
SIDE:45-46
Af mestren for den store harmoni
i fordums tid jeg fik en sælsom dragt
af drømmefødte himmelfarver spunden;
min rige ungdom hylled jeg deri.
Min rige ungdom var så lidet vidende;
jeg tænkte, at det var en evig dragt,
der skulde ej af møl og rust fortæres
igennem tiderne de hastigt skridende.
Dog som jeg ud mod sandhedsbjerget vandred
fra drømmerigets vege tågeglans,
da falmede min dragt, da sønderreves
min skønne klædning – sært den blev forandret.
Nu spotter man mig, stirrer på mig prøvende;
jeg står jo næsten nøgen; hvor jeg fryser!
jeg blues for mig selv, men mest for hende,
som kommer dèr så angst, så sky og tøvende.
T:Sonet.
F:Hvor tungt at være lænket her til fjeldet
SIDE:47
Hvor tungt at være lænket her til fjeldet;
forgæves kæmper jeg, forgæves vrider
jeg kroppen og i mine lænker slider − −
jeg synker sammen, træt og overvældet.
Og på mit hjerte sidder der et minde
i ørneham; den ørn vil aldrig vige;
den piner mig mer grumt, end jeg kan sige,
og næres af mit hjerteblod derinde.
Da lysner det med eet som sol og sommer.
Sig, hvem er du, du kvinde, som dèr kommer?
som på min lænke ser, så den må briste,
som skræmmer ørnen, at den flugt må friste,
som lysomstrålet, sagte mod mig træder,
og stirrer mig i øjet, til jeg græder.
T:Så mangt et kostbart −
F:Så mangt et kostbart, beskrevet blad
SIDE:48
Så mangt et kostbart, beskrevet blad
I mit hjertes brogede bog
blev jeg nødt til at søndre og kaste hen
som skarn i den mørkeste krog.
Da kom du, og med guld-stift du skrev
det dejligste æventyr ind
om livets jubel og livets fred
for to lykkeberuste sind.
O, elskede, skriv – bliv ikke træt
før bogens det sidste blad!
og er alt så endt, da give Gud,
at end vi må følges ad.
T:Mørkning.
F:Og sidder i mørkningsstunden
SIDE:49
Og sidder i mørkningsstunden
vi sammen kind imod kind,
så hvisker du evig visdom
blødt i mit øre ind.
Hvad er det vel for en visdom,
som sådan kan fylde mig;
det er kun den simple sætning:
jeg elsker, jeg elsker dig.
Ja sidder vi sådan sammen
i mørkningen kind imod kind,
så svinder den store verden
og skrumper så sælsomt ind;
og al dens vældige visdom
samles til eet for mig,
og bliver en jævn lille sætning:
jeg elsker, jeg elsker dig.
T:Det lider mod lys −
F:Det lider mod lys, det stunder mod vår
SIDE:50
Det lider mod lys, det stunder mod vår,
det flammer i østerlide;
den knugende is i sønder går,
og stoltelig bølgerne skride.
Alt dagens kæmper sig ruste og slå,
hvo tør nu længer drømme!
Frem da, min sjæl! skal du end forgå
i de stride, isfyldte strømme.
Det stunder mod vår, det lider mod lys,
i flammer står morgenrøden;
jeg aner – jeg kender fornyelsens gys,
til livet med sejr − − eller døden!

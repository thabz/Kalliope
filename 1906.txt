KILDE:Hans Henriksen: _Ny Vår_, E. Jespersens Forlag, Kbh., 1906.
DIGTER:henriksen
FACSIMILE:115308061805_color
FACSIMILE-SIDER:94
TITELBLAD:Hans Henriksen / Ny Vår / Digte // Gyldendalske Boghandel / Nordisk Forlag / København og Kristiania / 1906


T:Solhverv
F:Så lavt går Solen sin Bane
SIDE:7-8

  Så lavt går Solen sin Bane
  som tynged den Trældomskår;
  saa bleg er dens blide Pande
  og grånet dens Gyldenhår.
Men lyst det ler i mit Hjærtes Grund:
  Jeg véd, den danser mod Vår.

  Lad Vintren stride og strænges
  og Sneen tvinge dit Tag —
  Solen har vendt sig mod Nordens Pol
  og stiger hver nyskabt Dag.
Snart stråler dens stingende Pileregn
  Iskongens Palads i Kvag.

  Den stormer mod højblå Himle
  i dårende Sejersfærd,
  Violerne slår deres Øjne op
  i mildeste Morgenskær;
og Safterne stiger som gylden Vin,
  for Tidens Fylde er nær.

  Hil være den unge Sommer
  med Roser, vi aldrig så,
  med Guld og grønneste Skove
  og Sølv over Bølger blå,
med al den tindrende Herlighed,
  som Hjærterne venter på.

T:Ny Vår
F:Nej, vi vil ikke længer dådløst kære
SIDE:9-10

Nej, vi vil ikke længer dådløst kære,
alt lysner Dag til næste Sommers Ære.
Det gløder gyldent over breden Bølge -
Du høje Sol, vi vil din Bane følge!

Den Vårgud blæser Hærbud over Høje
han sprænger frem med Sejr i Sind og Øje;
den sorte Is, som bandt den vilde Vove,
den brister for hans Gangers Gyldenhove.

Og Skyer flænges for hans Bil, den blanke,
og Græsset grønnes over Brink og Banke,
så vidt som aldrig før sig Dagen hvælver,
og i hvert mindste Liv en Verden skælver.

Alt længe nok vi trådte tungt af Møde,
og Hjærtet frøs i dybe Nætters Øde;
nu vil vi slænge bort al Byrd og Tynge,
thi Vårens Fugle om vort Hoved synge.

Nu vil vi ud at plante Plov i Mulde,
påny skal alle Lader høstes fulde;
og Gryets Glød skal gyldne vore Kinder
og rødne Blodet, som til Hjærtet rinder.

— Der driver Harpiksduft igennem Lunde,
det ånder tyst fra blide Blomstermunde —
kom ud, kom ud, og lad med Sang os love
de gamle Guder i de grønne Skove.

T:Sædemanden
F:Jeg sår — i den skinnende Dag jeg sår
SIDE:11-12

Jeg sår — i den skinnende Dag jeg sår —
og lidet jeg sanser, hvor Timerne går;
min Fod træder trygt i den muldede Jord,
mens jeg lytter til Lærkernes kaldende Kor,
og til Vårvindens Vandren og Kildernes Lyd,
og min Sjæl den står fuld af Forventningens Fryd.

Jeg sår — i den skinnende Dag jeg sår —
det er lifligt at så i den brydende Vår,
og jeg følger med Øjet de springende Frø,
skønt vel véd jeg at mangt skal forkommes og dø -
der er andre, som ejer det kimende Liv,
der vil vågne ved Solsangens skabende Bliv.

Jeg sår — i den skinnende Dag jeg sår —
der er Frøkorn, hvis Livskraft fast aldrig forgår.
Og jeg drømmer mig frem i den flyvende Tid,
snart grønnes min Ager, snart vorder den hvid;
men hvert År gror der Guld af den dølgende Muld
ej det ødes af Tørke og Frostnætters Kuld.

Jeg sår — i den skinnende Dag jeg sår —
af min Sæd vil det gro end om hundrede År,
det vil blidnes og blomstre og ranke sig frit,
sætte Frugt, sprede Frø over Verden så vidt,
når min sående Hånd og min åndende Mund
kun er Muld i den Muld, hvor jeg odled min Grund.

Jeg sår — i den skinnende Dag jeg sår —
jeg vil så til jeg vinder de sølvhvide Hår.
Og om Spiringen tøver, ej mindskes mit Mod,
min Fortrøstning er fast, for min Udsæd er god;
og jeg bøjer min Pande med Tak i min And
til den Gud, der mig nådig gav Sæden i Hånd.

T:Fædrelandet
F:Fædrelandet — i det jævne Ord
SIDE:13-14

Fædrelandet — i det jævne Ord
ånder alt, hvad der blev dit på Jord:

Den forborgne Krog af Verden vide
hvor Du først så Sol ad Himlen skride.

Hjemmets Stue, som for alt gav Trøst,
Æbletræet, som Du rystede i Høst.

Engen, hvor Du tumled fuglefri,
Bækken, som Du så dit Ansigt i.

Farfars lave Hus med Dueslaget
og med Pudemos og Løg på Taget.

Stranden, hvor Du sanked Sten og Rav,
Kirkegården med din Moders Grav.

Stenten, hvor Du sad så arm på Råd,
hvor den flød, din første bitre Gråd.

Diget, hvor Du lå med Hånd mod Kind
og så i Guds dybe Himmel ind.

Træet, hvor et Navn i Barken står,
og den Skov, der sused om din Vår,

Hvor de gamle dystede og døde,
hvor det brune Blod gav Marken Grøde.

Hvor Du dysted selv, mens Dagen skred,
hvor din egen Livsens Strid Du stred. —

Danmark vide under Himlens Blå,
Skove, Sletter, som Du aldrig så.

Alt, hvad minder Dig om sårt og svært,
alt, hvad Du i Livets Løb fik kært.

Denne Jord, som var din Barndoms Sti,
og som Du en Gang skal hvile i.

T:Vort Mål
F:Vort Mål, vort Mødrene-Eje
SIDE:15-17

Vort Mål, vort Mødrene-Eje,
    vort ædleste Arveguld,
som gyldned vor Fortids Veje
og åbned det frodige Leje
    for Andens bærende Muld.
Så frisk som Vårdagens Vande,
    så stærk som Stormenes Hær,
så synkende dyb, som den Æterens Drøm
    der skælver i Nordlysets Skær.

Du har Sødme som Sidskenens Sange
    og Flamme som Sommerens Lyn,
og Mæle som Brændingens styrtende Sø
    mod Klittens sandede Bryn.
Du har Duft, som den vilde Rose,
    der løves ved Vej og Væld,
og Salt som Havgusens Andedrag
    når Høstdagen lider mod Hæld.

Det var i vor Sagas Morgen,
    den skinnende, gyldenblå,
Du groede frem af Folkets Sjæl,
så ungdomsmodig og sejersæl
    for egne Veje at gå.
Du voksed med Tidernes Skiften,
    tog Farve af Skov og Sø,
fik Drøm fra den blomstrende Hede
og Vidsyn med hver en Skude,
    der spændte Sejl under Ø.
Og Folkets Tårer Dig dugged,
    dets Glæde lånte Dig Glans,
og alt, hvad Slægterne elsked og stred,
    Du virkede ind i din Krans.

Du svulmed i nyskabt Vælde,
    da Livet var stærkt og ungt,
da syngende Kraft var dets Væsen
    og intet Virke for tungt.
Du strømmed i rungende Rytme
    fra Skjaldens viede Mund,
når Kæmperne sad om de brede Bål
med Flammernes Guld på Hjælmenes Stål
    og Værget i Armens Rund.

Du syded som hvideste Vande
    om Vikingsnækkernes Stavn,
Du trilled som som klareste Perler
    i Folkesangenes Favn.
Du tordned på Hav og Hede
    i Orlog og Ledingsfærd,
Du hulked i Mødrenes Klage
    ind under de løvede Trær.
Du steg som en glansfuld Bølge
    Da Kraften vågned påny,
og stod som Guldæbler mod Himlens Hvælv
    i Glans af det solrøde Gry. —

Vort Mål, vort dyreste Eje,
    vor Tolk i Liden og Lyst,
med Stræng for hver Hjærtetone
    der skælver i Folkets Bryst.

T:Den attende April
F:Hvert vandrende År, når det klarner i Vår
SIDE:18-20

Hvert vandrende År, når det klarner i Vår,
    og Himlene højnes påny;
når Toften blir grøn om vor hærgede Gård,
og Løfterne leger og lokker og ler
    alt under den sølverne Sky.
Se, da møder en Dag Dig med Gråd i sin Favn,
    men så fattig på mildnende Trøst,
og det kendes som blegned den blide Viol,
som mørknede Mulmet den stigende Sol,
    og som tystned hver Sanglærkes Røst.

Thi da tegner sig sort mod din Solhimmels Grund
    med de tusend Forjættelsers Sus,
en Bakkekam bag et skyblåt Sund
    der sukker mod Strandbreddens Grus.
Og om aldrig Du trådte den bloddrukne Jord,
    der Hængtes af dræbende Jærn,
Du ser disse Hegn langs den røgslørte Vig,
denne kullede Mølle bag Rader af Lig
    og Voldenes søndrede Værn.

Det bryder som Brænding sig over dit Sind,
    som Bråd mod en havhærget Kyst,
og det fylder din Sans og kuldner din Kind
    mens det krymper sig sårt i dit Bryst:
Disse flammende Glimt, disse splintrende Brag,
    denne døgnlange, døvende Gru.
Og så disse Dødssuk hvert blodstænket Skridt —
skønt Løvet har skiftet så tusindårstit,
    de har Lyd i dit Øre endnu.

Den har sænket sig for dine Øjne som Flor,
    denne Røg fra den brændende Bro,
mens den sidste Ager af Slesvigs Jord
    toges ind under Sortørnens Klo.
Men så Du den Sol, der så blodrød og stor
    hin Kvæld gik i Bjærge i Vest!
Den varsled om Dag bag den slugende Nat,
om et selvhjulpent Folk, der greb fast om sit Rat,
    ikke blot for at frelse sin Rest.

Vore Sejersstandarter — de slængtes i Støv,
    og det tystned, hvor Hornene klang;
men det groed i Løn bag det høstfaldne Løv
    mod Genrejsningens Vår i vor Vang.
Denne Skare, som trodsed og stridsindet stred
    skønt Håbet var ramt i sin Rod,
den viste mod Sundhed i Livstræets Marv,
mod Sejghed, der lodes til Sønner i Arv
    med Mandskraft og rankeste Mod.

Og mens Dagene rinder og sankes til År
    og Sagaen vender sit Blad,
der vil dæmre en Dagning med Sol om vor Gård;
og for Tårer der randt for de tapre der sank,
    skal der stige et morgenlyst Kvad.
Vel de solfødte Sange skal skinne en Gang
    over Mindernes hærtagne Jord,
og mens Våren strør Sølv i den klingende Bæk
og slår Kåben af Løv om den tornede Hæk
    skal det gro mod Skærsommer i Nord.

T:Danmark
F:Vi fik i Eje et Land så skønt
SIDE:21-22
U:Sang ved ,,De hjemløses Venner''s Fest i Løgstør den 3. Juli 1904.
BEGIVENHED:1904-07-03

Vi fik i Eje et Land så skønt,
med Sus og Sang gennem Våren,
med Vinterhvidt og med Sommergrønt
og Smilets Glans gennem Tåren.
Hvor Byggen skrider og Rugen drær
Skærsommerdagene lange,
mens trindt sig ranker de stærke Trær
med Løv om blomstrende Vange.

Tit trued Øksen ved Askens Fod
og Fjender trængtes om Borgen;
men aldrig dødedes Folkets Mod,
dets Tro på Dagen i Morgen.
Vi brændte Lyng og vi planted Lund
og Ploven sang gennem Heden,
for nye Arner vi rydded Grund
og Sværdet glemtes i Skeden.

Thi vil vi tjælde et Folkehus,
hvor der er lifligt at dvæle,
med Læ for alle og Tag for hver
og ingen hjemløse Sjæle;
et Hus med Retsinds jævne Sir
så langt som Dagene rinder,
men og med Fløje og fagre Spir,
der gennem Tiderne skinner.

T:Randers
F:Der står som et Tegn i Himlens Sky
SIDE:23-25

Der står som et Tegn i Himlens Sky,
    et flammende Frelsens Sværd;
det lyned over den gamle By,
alt fra hint fri fødte Morgengry
    med Hævnens Skarlagenskær.
Og Rygtet pløjer sit gyldne Spor
    frem gennem Seklernes Dis;
det løfter et Navn mod Dagens Sol,
Genrejsningens evige Livssymbol:
    den Ridders fra Nørreris.

{c:*}

Der spiller Sol i gamle Gårdes Skjul,
på brune Trappegavles møre Stene,
på stenkulstjæret, bugtet Bindingsværk,
og mellem brede Lindes Blomstergrene.
Der pranges tappert på det snævre Torv,
og Hestetrav de stejle Stræder fylder:
men Glansen fra hin fjærne Dådens Stund
står solhøjt over Hverdagsstræbets Mylder.

Træd tyst på denne Jord, der fik sin Dåb,
da Folkets Liv var stedt i svarest Våde,
da Trællebøjlen klingred om dets Fod,
og ingen ævned Runerne at råde.
Det hvisker mellem Tøjhushavens Trær
om Sagas Tidehværv i Trængsels Dage;
og Gudenåen strømmer dyb og tung
med Frasagn om en Stund med Kvad for Klage:

En Vårnat, stjærneløs og tungsindsgrå,
i drømmefyldt Forventning ånded Jorden;
i Gård og Gade søvnigt Klir af Jærn
mens Fugletrækket fløjted over Fjorden.
Formummet fjæled sig en Helteflok,
som trådte Farens Færd ad skilte Veje;
tre Tylvter Mænd, der satte Livet ind
for Folkesindets dyrest Elsk og Eje.

Det sidste Midnatsklemt tog Luften hen,
det runged bort i Mulm og Tåger kolde;
da hørtes Gjald og Gny i Grevens Gård,
da braged det af Stål mod hårde Skjolde.
Forvirret Trommelyd og tunge Tråd,
og Fakkelskær og Kamp i trange Gyder,
afmægtig Harm og høje Sejersråb
mens Broens Planker frit ad Strømmen flyder.

Det fløj som Lynbud langs den lave Lyng,
frem over Skov i Brud og brede Vande,
det klang som tusind Klokkers Kæmpekor:
Tyrannen fældet! Sol står over Lande!
Og Folket ranked Ryg og slog sig fri
for hver en Lænke, som dets Bryst omspændte:
og Danmarks Rige hvælvede påny
sit Skjold for Hjærter, der for Æren brændte.

{c:*}

Der står som et Tegn i Himlens Sky,
    et flammende Frelsens Sværd.
Det funkler over den gamle By
mens Dage dæmre og Dage fly
    for Nætternes Stjærneskær.
Og ses det skal gennem fjærne År
og blinke i Høst og vinke i Vår
    og skinne Sjæle i Brand,
så vidt som Havet sin Brænding slår
    om Niels Ebbesens Fædreland.

T:Midsommer
F:Dette dybe, dunkeltgrønne
SIDE:26

Dette dybe, dunkeltgrønne
mod det silkebløde Blå,
dette Lysvæld over Løvet,
denne Duft af Blomsterstøvet,
denne Luft, som Vin at ånde,
mens de gyldne Timer gå —
og de søde Solsortsange,
som mit Sind har lagt i Trå.

Højt, så højt sig Dagen buer
over mørke Bøges Pragt,
tæt og glansfuldt duver Græsset,
hvor end ingen Segl blev hvæsset,
gyldentgrønt, mens blanke Biller
svirrer om i ilsom Jagt —
Somrens Gud har Herskerkronen
om sin brune Pande lagt.

T:Kongelys
F:De står der, stolte og stille
SIDE:27

De står der, stolte og stille
  i Nattens kølige Luft;
de kvæges af Mulmets Kilde,
mens spædt Cikaderne spille
  og Lyngen ånder sin Duft.

De står blandt Vejbred og Hvene
  som Vagt om Alfernes Drøm,
som Kærter om Offerstene,
som Tanker, ranke og rene,
  i Tidens plumrede Strøm.

T:Aften i Byen
F:Solen sank bag skifersorte Tage
SIDE:28-29

Solen sank bag skifersorte Tage
luende i tusind Rosers Glød,
og en Fred så himmeldyb og stille
ud mod Rummets vide Grænser flød,

Døv for Sporvognsklokkers iltre Kimen
og for Folkehavets tunge Brus,
hører jeg kun Søens vage Vuggen,
og de brede Ælmes blide Sus;

ser ej Stenkulsrøgen fra Fabriken,
ej de grå Façaders triste Rad,
ser kun Aftenhimlens skære Guldgrund
bue sig om Skyens Rosenblad.

Let og langsomt Solfaldsskæret blegner
bort i Gyldengrønt langs Himlens Rand,
og hen over sorte Skygger flimrer
Lygtelyset i det blanke Vand.

Som i Drømme Løvet sig bevæger
og en Luftning øm min Pande når;
lilla Tågestrøg, som fjærne Øer,
på den blege Himmelhvælving står.

Og som disse Ø’r står Mindets Riger
dæmrende på Tankens Billedgrund,
og hvad dybest gemtes i mit Hjærte,
stiger varligt frem fra Sjælens Bund.

T:I Vår
F:I Livets Vårbrud og i Løvspringstider
SIDE:30-32

I Livets Vårbrud og i Løvspringstider,
da hver en Dag var som en Verden ny,
da Solen gyldned alle grønne Lider
og rosenbræmmed hver en Himlens Sky -
jeg gik i Drøm gennem Bukkardale
og lytted henrykt til Fjærnets Sus,
til Spættens Hakken, til Bækkens Tale,
til Sangfuglskarers spæde Vingebrus.

Vår fulgte Vår og gule Blade dryssed,
vel tyve Gange skifted Skovens Løv,
hvert Rosenblad jeg i min Ungdom kyssed
er hvirvlet hen og smuldret bort i Støv.
De hvide Jomfruer, jeg så danse
med skyfri Pande og Gyldenhår,
har gemt forlængst deres Blomsterkranse
og glemt forlængst deres glade Vår.

Men jeg er ung som før, og end jeg løfter
mit Hoved højt i Sommersolens Skær;
alt vejrer Duften jeg af grønne Kløfter,
når Frøen knurrer i de brune Kær.
Hver plagsom Dont lader jeg tilbage,
når lune Vinde kæler om min Kind:
er den jeg var i de fjærne Dage,
da jeg så lige lukt i Solen ind.

Endnu jeg går ad gemte, svale Stier
og dukker ind i grønne Dybders Nat,
og synker hen i Sommerfantasier
ved Mosens Kant blandt Star og Ellekrat.
Jeg springer op fra mit Morgenleje,
når Øret fanges af en Tonesky,
og iler frem i Dug ad stille Veje
at høre Nattergalen i det blege Gry.

Og jeg vil gå i Vår og høj Skærsommer
med andre tyve Vintre bag min Hæl,
og hilse Dagens Sol og Markens Blommer
mens nye Sange vågne i min Sjæl.
Thi jeg har drukket af den dulgte Kilde,
der vælder frem i Underlandets Dal,
men grener sine Strømme stjærnestille
om hele Verdenshvælvets vide Sal.

T:Sjællandsk Landskab
F:Så sorgløs ligger min Hjemstavns Jord
SIDE:33-35

Så sorgløs ligger min Hjemstavns Jord
og drømmer midt i den danske Sommer,
kun skjult i Skovbrynet røres Lyd,
hvor Spætten stændigt mod Barken trommer,
  og Solen heder mod Bindingsvæg,
  den hvidner Byggens det stive Skæg,
  og bruner Smådrengens nøgne Læg
    og Stakhavens sure Blommer.

Der står en Ånde så kryddertung
om Afbyggerhusets forgrode Vænge;
der døver Nælder, der dufter Hyld
mens Valmublomsterne Svøbet sprænge.
  Der basker Høns i det hede Sand,
  Vildkørvel bejler til Solens Brand,
  omkap med Grøfternes Løvetand
    og Skæretørven i Enge.

Forlængst i Agerens Kløverskjul
er Lærkens Unger af Reden fløjne,
nu vogtes Markhønens yngste Kuld
af Hørrens himmelblå Barneøjne.
  I Tøjret døser det sorte Øg,
  og Snog sig soler ved Hegnets Bøg,
  langt ude kredser den brune Høg,
    hvor Bankerne blødt sig højne.

Bag Ladelængen ved leret Væg
de vilde Humler om Boet sværme;
og langsomt driver den hvide Sky,
som tøved den med sin Kurs at nærme.
  Dens Skygge strejfer den Grøftebund,
  hvor Karlen nyder sit Middagsblund;
  så trygt han snuer med åben Mund
    og Nakken mod Skjortens Ærme. —

Det gror så godt i den lune Dag,
og trindt står Landet i Glans og Grøde
og Rugen duver så kærnetung,
og Koens Mælk sætter korngul Fløde.
  Der synker Varme fra Himlens Blå,
  og Dybets kølige Kilder gå
  med Saft og Sødme til Sæd og Strå
    og alle de Roser røde.

T:De vandred gennem Lunden
F:De vandred gennem Lunden i den blege Forårskvæld
SIDE:36-37

De vandred gennem Lunden i den blege Forårskvæld
        til Kildens kolde Væld,
og unge Grene hvisked langs det grønne Bakkehæld,
hvor Anemoner lyste som sølvmatte Skæl.

Han førte Alvorstale og han var så kold om Kind,
        hun sukked i sit Sind;
de sukked for hinanden i det tynde Måneskin,
og melankolsk forbi dem sused Aftenens Vind.

De talte om, hvor Verden er de unge Hjærter hård,
        hvor stride Livets Kår,
og let det kunde hænde sig, at Lykken fik et Skår —
hvor var det dog et Ansvar at gifte sig i Vår!

Men Stæren sang og Gøgen gol og Parret satte Bo,
        og begges Hjærter lo;
han trådte ud i Dagen og lod Ængstelsen bero,
og Livets Jubel tindrede i hendes Øjne to.

Hun hilste ham med Solskinssmil og frydefulde Nik!
        hvor frejdigt han dog gik —
han kyssed hendes Kind og så med himmelhenrykt Blik,
at den, han havde sværmet for, var ikke den han fik.

Og nu står Lykkens Sejerssol højt over deres Tag
        — lyst for og mørkt æbag —
og hver en Skovens Sanger synger med i deres Lag,
og Munken går i Enge den lange Sommerdag.

T:Folkevise
F:
SIDE:38-39
TODO:Duplet findes i 1916.
TODO:Find originalen

Hvorpå skal jeg kende den Ungersvend
    Du gav din Tro?
,,På hans Fjederhat og hans Stav
    og hans Spændesko.''

Hvem siger Dig han er på Vejen hjem,
    din Ven så kær?
,,Se Sommeren kommer med Rosers Flor.
    Jeg véd, han er nær.''

Men véd Du slet intet Tegn, hvorpå
    jeg kan kende ham grant?
,,På sin højre Hånd vil han bære
    mit Troskabspant.''

Skal jeg sige ham, at det er Dig, der hist
    er lagt på Bår?
,,Nej, men dæk ikke mit Ansigt til,
    og flet ej mit Hår.''

Har Du ikke et sidste Ord til Trøst
    for hans sorgfulde Sind?
,,Sig blot, mine brustne Øjne sér
    i hans Øjne ind.''

{sr:(Efter D. G. Rosetti.)}

T:Morgen
F:Solen, Solen, født er Dagen
SIDE:40-41

Solen, Solen, født er Dagen,
det er Morgen over Lande,
alle glade Kilder klinger,
Sus af unge, stærke Vinger,
Brus af forårsblide Bølger
går som Luftning om din Pande.
Og en salig Fryd Dig favner,
strømmer frem fra Løvhavs-Kroner,
klinger ud i Fløjtetoner,
brænder som en Alterkærte
mens det skælver om dit Hjærte.
Tusind Røster mod Dig råbe:
Grib din Længsels Arverige,
det er Dagen, den der blåner
bredt med Himle over Himle,
med en ung og nyskabt Verdens
gyldne Skatte i sit Skrin.
Den vil Sejerskransen binde,
der skal om din Tinding skinne,
        den er din!

T:Vandring
F:Over bratte, brune Banker
SIDE:42-44

Over bratte, brune Banker,
der min Fod i Lyngen glider
og hvor Solen trofast brænder,
ned i stille Skyggedale
under lave Eges Løvtag,
Enebær står stind og blågrøn,
    Ørnebregner
    Stien hegner,
    Hindbær gløde
    og den søde
Mjødurt døver med sin Duft.
Længer frem, hvor stejle Skrænter
skrider ud i skovgrønt Mørke,
    Humler surre,
fjærnt de vilde Duer kurre,
ranke Graners Ånde krydrer
Kløftens fugtigtunge Luft.
Og jeg føler Brystet vides
mens jeg går med løftet Hoved
frem ad Stien, der den slynges
ud og ind blandt Brombærranker;
ånder, som det Løv, der lyser
grønt og gyldent for mit Ansigt,
kender knap, at Foden træder
i det fugtigbrune Sand.
Til jeg føler Sjælen fanget,
spundet ind i Duft og Drømme,
sagtner Gangen og mig finder
dybt i fjærne Dages Underland.

{c:*}

Og der går jeg tryllebundet
midt i Skovens store Susen,
standser pludseligt og stirrer
på en knækket Kvist på Vejen,
på en blå og langsom Bille,
hundredtusind Mile fjærnet
fra hvor Verdensbruset koger.
Og en Rødkælk pusler stille,
blinker op med klare Øjne;
runde Solskinspletter sitre
over Stiens grønne Skygger,
og i Løvets brede Lysning
står den grænsefrie Himmel.

{c:*}

Det er Alnaturens Højkor, —
sagtere jeg Foden flytter
træder tyst, som i et Tempel,
stryger varsomt let henover
Kviste, der min Skulder strejfer,
som de gro’de nær mit Hjærte.
Tiden er hørt op at vandre
som for Munken, ham, der fulgte
efter Fuglens Sang i Lunden.
Hvad mig knuged ligger bag mig
slettet ud og gjort til intet.
Jeg er den jeg var i Tider,
da mit Sind var ungt og åbent:
og jeg hilser tyst mig selv.

{c:*}

Var der Dagetal at vandre,
hundred Mil, jeg gik dem gærne. -

T:Minder
F:Nu spiler Mulmet sin Vinge
SIDE:45-47

Nu spiler Mulmet sin Vinge
jeg hører Stilheden gro;
jeg træder den gamle Gade,
der sled mine Barnesko.

Der står de i trofast Følge,
de Huse lave og grå,
jeg kender så grant det ene,
hvor først jeg mod Dagen så.

Der klynker et Barn i Søvne,
hvor åben en Rude står;
en Moder tyssende nynner
mens Vuggegængerne går.

Der lyser en enlig Lygte,
— så inderlig bleg og arm —
men det er den samme, hvis Stråler
beskinned min Vinduskarm. —

Det suser, sukker og sørger
i Kirkegårdslundens Løv —
o, alle de glemte Slægter,
der blandtes med Jordens Støv.

Det dugger, dufter og drømmer,
det ånder fra Havers Skjul;
det kendes i Sindets Dybder
som rastede Tidens Hjul.

Og højt over Tegl og Tage
mod Evighedslandets Bred,
der funkler min Barndoms Stjærne
i Midnattens dybe Fred. —

Så sagte, sagte jeg træder;
det strømmer varmt i min Hu.
Jeg kender med skælvende Hjærte
jeg ejer det alt endnu.

Det er som ængstende Drømme
min Sans og Tanke forlod,
som strøges der Tynge fra Sjælen
og Hildring fra Hånd og Fod.

Det er som kærlige Hænder
gled stille over mit Hår,
som kun en Sommernats Skygger
O mig skilte fra Barndommens År.

T:Elverdrøm
F:
SIDE:48-49
TODO:Find originalen

O, vogt for Fare vel din Fod,
fald ej i Drøm ved Elverrod;
Du trylles ind med Sjæl og Sind
i Elverdans ved Måneskin.

Du finder aldrig mer det Sted,
der så din Lykkes Morgenfred.
Og fandt Du det — alt, hvad Du ser
er nyt; Du kender intet mer.

Du selv er fremmed — intet Savn
i Længsel råber mod dit Navn.
Thi mens Du drømte Tiden skred
mer hastigt end Du selv det véd.

Dit Hus har trodset Storm og Slud,
men Fremmedfolk går ind og ud;
og ingen ønsker Dig velmødt —
for Dig er alt som stumt og dødt.

Ej Barn og Viv Du bliver vår;
knap Kirkegården véd et Svar:
der slumrer én, som ud har stridt,
et Hjærte, som en Gang var dit.

{rs:(Efter Herm. Kletke.)}

T:Akropolis
F:I fjærne, dejlige Dage
SIDE:50-52

  I fjærne, dejlige Dage
      det steg for mit blændede Syn,
  højt over, hvor Vindene jage,
  med hvide, vinkende Tage
      og Sølv om Tindernes Bryn.
  Det stod mod de evige Dybder
      som Spejling i Morgendis,
med Søjle ved Søjle i skæreste Glans,
      min Ungdoms Akropolis.

  Det stod med Sol om sin Pande
      i Æterens perlende Flod,
  og skyllende, vinblå Vande,
  med lysomstrålede Strande
      gik blinkende om dets Fod.
  Der drog sig de blånende Høje
      i roligt åndende Fred,
så drømmende fjærnt, så kaldende nær
      at Hjærtet skælved derved.

  Der tætned Tåger i Dale
      og sløred den Tempelgård;
  de hellige Marmorsale
  med Sol og med Skygger svale
      gled bort som et Syn i Vår.
  Men stråler Dagen med Vælde,
      dybt flængende Mulm og Sky,
da ser jeg i ubrudt Herlighed
      hin skinnende Borg påny.

  Mig vinker igen de hvide
      højtløftede Søjlers Rad,
  og sagte Skyggerne skride
  hensvindende blå og blide
      langs Himlens sølverne Blad.
  Og solblanke Bølger gnistre
      jeg aner Rosernes Duft,
og Palmerne suser så åndelet
      i højblå, lysende Luft.

  Den Vej jeg fremad må vanke,
      går brudt i Bugt og i Slyng,
  snart frem over Bjærg og Banke,
  over Tidslers og Tjørnekrats Skranke,
      og snart gennem strideste Lyng.
  Men Borgen vinker derude,
      som før gennem Mulm og Dis. —
Der blåner en Dag, da jeg planter min Fod
      på min Ungdoms Akropolis.

T:I Stormen
F:Om Stormen slider sønder Sejl og Tov
SIDE:53

Om Stormen slider sønder Sejl og Tov,
om Søen sortner for din Skudes Bov,
om alle Planker bugner under Bråddet;
svandt hver en Kending af den faste Strand,
råb ej i Vejret dine Klager ud
som hine Fiskermænd i Jødeland,
der glemte i hvis Tjeneste de fo’r
og Mesteren, som bød dem kaste Våddet.
Stol på Dig selv og Styrken i dit Sind,
styr uden Frygt din Båd mod Strøm og Vind,
O kend Andens Lysning gennem Uvejrssuset.
Gå frem og mød din egen stærke Gud,
der kommer vandrende på Bølgebruset.

T:C. Berg
U:Skrevet til Afsløringen af Bergs Statue i Kolding.
F:Så I ham stå der, bred i Folkets Stimme
SIDE:54-58

{c:I.}

Så I ham stå der, bred i Folkets Stimmel,
        vidsynt og høj;
Lærkerne sang, mens over Dagens Himmel
        Sølvskyer fløj.
Øjet skød Glimt som Bølgens Blink fra Fjorden,
Vårblæstens Ånde videde hans Bryst,
        Vesterhavets Torden
          brød i hans Røst.

Og hvor vi lytted, når med Tårn og Fløje
        Fremtidens Vang
steg af hans Tale, tindred i hans Øje,
        lo i hans Sang.
Eller når sagte i hans Stemme skælved
Hjærtet, der slog for Slidets mindste små —
        højere sig hvælved
          Soldagens Blå.

Roddansk som Bøgen rundt de salte Sunde,
        Blod af vort Blod,
ingen som han til Sjælens dybe Grunde
        Folket forstod.
Og som han elsked dem, der stred og savned,
store og små på Danmarks vide Jord,
        tusind Hjærter favned
          Høvdingens Ord.

Han var i Pagt med Vårens Sol den bolde,
        tryg i sin Tro,
strøde sin Udsæd over Agre kolde,
        hørte det gro;
smeded på Morgendagens Sejersmærke:
Frihed og Retfærd sat i Æresstol,
        højt i Somrens stærke
          frelsende Sol.

Dåd var hans Dag til let det om ham kvælded,
        Ildhu hans Færd;
næppe han så bag Banens Løb, der hælded,
        Aftenens Skær;
mærked ej Døden rørte ved hans Pande,
segnede tyst med Fanen i sin Favn —
        Fædreland, Du fagre,
          fred om hans Navn!


{c:II.}

Her skal han stå, mens Tiders Brus
    frem over Verden går,
i Solfaldsbrand, i Stormvejrssus,
som Kæmpen højt på Koldinghus,
mens Rygtet om hans Rydningsår
    til sene Somre når.

Han så ej Sejrens Morgenguld
    gry over grønne Ø’r,
med Sang i Luft og Sol på Muld
og Rum for frie Tankers Kuld,
mens Dagen åbnede sin Dør
    så bredt som aldrig før.

Men det var ham, der planted Vår
    i Folkets Sind og Agt,
som trodsed under hvide Hår
mod onde Tvivl og Nedgangskår,
og fylkede den Fanevagt,
    der hæved Ret til Magt.

Thi skal hans Drapa aldrig dø
    i Danmarks Folkehus,
det låne Lyd fra Sund og Sø
og gå som Lurblæst over Ø,
i Bøgekroners Sommersus,
    i Bølgers Orgelbrus.

Hans Eftermæles Solskinsbål
    slå mod vor Fremtids Tag,
og styrke unge Viljestål
og modne Sind og højne Mål,
og skare Mænd fra Dag til Dag
    om Friheds dyre Sag.

T:Korset på Gratehede
F:Der står et Kors på den åbne Mark
SIDE:59-61

Der står et Kors på den åbne Mark
blandt Torne og tørvede Kær,
en muldgrå Støtte af stejl Granit
med Krone, Scepter og Sværd.
Den syner så vidt i det blege Land,
der flades med Mose bag Myr,
og blåner i ét med Himmelens Rand,
hvor Fammet flimrer og flyr.

Her grønnes i dybeste Landefred
de nyvendte Skifters Tavl;
hist bager Sol mod en sandbar Skrænt
og her mod en kalkhvid Gavl.
Og roligt rankes i Vårens Dis,
de prunke Plantningers Skud;
og mellem Lyngens de stride Ris
står blide Blomster i Brud.

Men fjærnt i Fortidens Skyggemulm
på Heden en Strid der stod;
da rased Økser mod Brynjestål
og Lyngen blev rød om sin Rod.
Da tørned sammen til Ulivssår
to Hære med Bulder og Brag,
og Rigets Fremtid for tusind År
blev vejet hin Senhøsts Dag.

Og Sejr tog den, der var Sejren værd
og Død den, der sveg sit Ord;
og efter dæmred en magtfuld Maj
for Danmarks søndrede Jord.
Da dræbtes Tvivlsinds og Tvedragts Gru
i Nytidens Dagningsskær;
og aldrig mere med Harm i Hu
drev Danske mod Danske Spær.

Nu mæler tyst om hint Tidehværv
på Heden det stengrå Kors;
og vidt det ses over Agerrén
og Reviing og rygende Pors. —
Må også vi efter Stridens Stans
få hamret i Sagas Skjold
et Samlingsmærke med Sejersglans
og Genskær til sildigst Old.

T:Thor
F:Hvad mudrer vel fjærnt under Bankernes Bryn
SIDE:62-65

Hvad mudrer vel fjærnt under Bankernes Bryn,
et drømmende Bulder som Jordskælvsdøn,
som Hove i gungrende Genfærdstrav,
som kampvrede, sårede Kæmpers Støn.
En Trods der stiger, et Gny, der gror,
        og griber om Sinde
        den hjælpeløst blinde
          og lyttende Jord.

{c:*}

Og Dønet vokser med Stormods Hast,
det ruller tungt og det brummer vredt,
og Lys og Lue slår ud i Bål,
så funkeblåt og så flammebredt;
og Bjærge af Mulm med stormflænget Bræm
går med vældeligt Vejr under Himlene frem
        og døder Dagen i Harm —
Det er Thor, der ager mod Jættehjem
        i kamprustet Karm.

{c:*}

Han kommer i Magt, som Storm over Hav,
som fygende Lue, som Fjæld i Skred,
med flyvende Følge af Hvirvelvind,
med døvende Bulder, hvis Genlyd slår
som Brænding mod fjærneste Himles Bred.

Hans Kæmpebukke går Stormgangsfærd,
vildt raser de frem over Mulmets Bro;
om Flankerne stryger den stride Blæst,
Skyvolde flænges af fældede Horn
og Funker flyver fra skærpet Sko.
Et Fnys, som af utæmte Hingstes Stod,
et hvinende Fløjt, som af Kloders Sus
en ramhed Ånde, som svidende Ild,
der koger mod Tågernes kolde Gus.

Mod Udgård spejder han, Asa-Thor,
han luder sig frem i den svajede Karm;
mens Vejrets Kraft om hans Bringe slår,
han brænder sig Vej med blodskudt Syn
og vejer Værget i senet Arm.
Omkring den alvældige Pandes Rund
Stålhuen skinner som Lys fra Nord,
mens Kinden brænder som Ild og Blod
om Hammeren hvidner de brune Knor.
Thi brager han frem imod Jætters Hær,
som Kværnsten snurrer de knusende Hjul,
Ildstrænge stråler fra Fælg og Nav,
det ryger svovlet af Gudens Spor.


{c:*}

Men Jorden krummer sin brede Ryg,
den dukker sig Ildstænk og Hagl i Vold;
der styrter Stammer langs skovklædt As,
og rådløst svajer de rædde Strå,
mens Ræven skrukker bag Kærets Knold.
Og Pindsvinet putter sig gryntende væk,
og Finkerne fjæler sig dybest bag Hæk
        det suser, syder og skyller,
det svulmer til Flod af Bæk.

{c:*}

Så farer Guden sin Sejersfærd
mod Thursers Lande og Jætters Lejr.
Mens Sol går frem over grønne Næs
han står gennem Regnbuens åbne Port
med Bygeslæb langs den mætte Jord,
og Mulmet driver for Søndenvejr.
Da ryster Ræven sin røde Pels
og vejrer stille mod Bondens Gård,
hvor Hylden hegner så drivende gul
og dufter og drypper som nyfødt Vår.

Men ud fra Fjærnet går lange Skimt,
og Hveden gyldnes ved Kornmodsglimt.

T:Til en Ven
F:Nu er Stilhed i Hjemmet, der lød af dit Trin
SIDE:66-68

Nu er Stilhed i Hjemmet, der lød af dit Trin
og Sorg sidder Hjærterne næst —
men jeg mindes den Stund, da vi mødtes i Vår
og hver Dag var en Livsglædens Fest.

Der var Glød i vor Sjæl, der var Sol i vort Sind,
og det blomstred så bredt for vor Fod;
og vi sværmed så kækt, og vi drømte så skønt
om de Riger vi stunded imod.

Og vi kendte ej Frygt, thi vor higende And
den var rørt af Begejstringens Lyn;
og vi bares så højt i den solfyldte Dag,
at det svimlede blindt for vort Syn. —

Men Abilden dryssed i Græsset sin Sne
for at sætte til Høstdagen Frugt,
og vi vinked Farvel til vor sorgløse Vår
for at modnes ved Dagværkets Tugt.

Og Du aksled dit Skind, og så drog Du af Gård,
mens Du jubled din frejdigste Sang;
og Målet Du satte så skinnende højt,
at det lyste Dig Livsdagen lang.

Og Du valgte din Plads, der hvor Kampene stod,-
midt i Tidens den styrtende Elv,
for den evige Uro og Higen Du bar,
der er Livet og Fremfærden selv.

Og vi så, hvor hver Sag, Du fandt ærlig og god
kunde ildne dit Hjærte i Brand,
mens dit Øje så spejdende frem mod det ny,
der det dæmred i Kimingens Rand. —

Der kom trælsomme Timer, der mørkned din Mund,
og tit knugede Kummer dit Bryst;
men Du ranked din Ryg og drev Mismodet bort
og stred frem mod dit Lykkelands Kyst.

— Nu vi mindes med Vemod dit barnlige Sind
og hvor lyst det i Øjet Dig lo,
for Du ejed de Kår for et Menneskeliv,
der skal leve og grønnes og gro.

Din Livsfærd blev kort, men et Værk fik Du bygt
før dit trofaste Hjærte blev koldt. —
Tak for alt, hvad Du loved i Ungdommens År
og for hvad Du i Manddommen holdt.

T:O, Frihed
F:Jeg drømte om Frihed en Drøm
SIDE:69-70
NOTE:Gendigtning af Felicia Hemans' <xref type="translation" poem="hemans2019072002"/>. 

Jeg drømte om Frihed en Drøm,
en Drøm om en Sejler, der skar
sig bredt gennem Bølgernes Strøm
som Blæsten på Vinger den bar;
om Hjorten, der stolt satte over
hver stængende Stente og Bom,
om Vårbækkens Jubel i Dale —
o, Frihed, Dig drømte jeg om!

Jeg drømte om Ørnen, der steg
så højt i den dvælende Dag
jeg hørte, hvor trodsigt den skreg
og Vingernes susende Slag.
Jeg drømte om ukendte Vande,
hvor aldrig en Kølfure kom,
om Urskove, dybe som Natten —
o, Frihed, Dig drømte jeg om!

Jeg drømte om Rovdyrets Hi,
om den fyrsteligt farende Vind,
om den Vilde, der finder sin Sti
ved Stjærnernes rolige Skin;
om Helten, der kryster sin Klinge
og fælder Tyrannernes Dom —
mit Hjærte lider i Lænker,
o, Frihed, Dig drømte jeg om!

{rs:(Efter Felicia Heamens).}

T:Andermatt
F:Jeg kom fra de vejløse Vidder
SIDE:71-72

Jeg kom fra de vejløse Vidder
med Lungerne mætte af Bjærgenes Luft.
Træt var min Fod af at træde
Højalpernes evige Sne.
Og langsomt mit Sind sig lukked
om al den blændende Vælde,
det stivnede Storhedsstille
mit undrende Øje fik se.

Men her var der godt at hvile;
i Kvælden det dufted af Urter små,
og tæt var Græsset og dugfaldsgrønt,
og alle Småruder blinked
og sagte Røgen sig ringled
mod Himlens perlende Blå.

Så favned Mulmet den Højfjeldsdal,
jeg strakte mig træt i det Bjælkeloftsrum;
mit Hoved lå trygt mod den kølige Pude,
og Vindvet stod åbent mod Tindernes Sne
og Floden strømmed derude.
Jeg hørte den koge i evigt Sus,
den samme i Vinter, i Høst, i Vår,
den samme nu som i fjærne År,
dens Syden døved min Pande.
Og Tankerne sløredes, Verden veg,
jeg gled imod Glemselens Strande.

Men rundtom de svimlende Bjærge stod,
en fyrstelig Vagt ved min ringe Fod.
Og Floden skummed og flød og flød —
dens Evighedssus i mit Hjærte lød.

T:Jul
F:Nu bryder de blanke Stjærner
SIDE:73-74

Nu bryder de blanke Stjærner
frem gennem Mulm og Sky;
det kimer fra alle de Tårne grå
at nu er det Jul påny.
Det dufter af Gran, det skinner af Sne
ud over den vide Jord,
og ind under hvert et eneste Tag,
hvor Menneskebørnene bor.

Så stands al Dagværkets travle Id,
hvil ud og bered dit Sind,
det suser af Englevinger små
i Aftenens faldende Vind.
Hent frem af dit Minde hver Julekvæld
Du mødte på Tidens Flod,
og alt, hvad dit Hjærte elsker,
vil tindre din Sjæl imod.

Rejs Havreneg for de Fugle små,
der flagrer om Gavl og Gård,
og glem ej dem, der fik Menneskeliv,
men knap nok Menneskekår;
da skal Du kende, dit Juletræ
bær Flammer som Sole små,
med Glans af det gyldne Strålevæld
som aldrig dit Øje så.

T:Til En
F:Fjærnt fra Verdens vilde Færd
SIDE:76-77

Fjærnt fra Verdens vilde Færd,
bag det grønne Landsbykær,
står et Hus med Hæk og Hegn
under Himmelblåets Tegn.
Røgen løber let mod Sky,
Væggen vinker hvid og ny,
Lindes lyse Løvskjul hygger,
Spurven over Bjælken bygger.

Her Du gik halvthundred År,
god i Vinter, glad i Vår,
vandred Livets lange Mil,
snar til Tårer, snar til Smil;
fanged Solens Stråler ind
i dit modermilde Sind,
fyldte dine lave Stuer
med dit Hjærtes Sommerluer.

Hvor Du gik, var Sol og Sang,
glade Børn omkring Dig sprang,
Roser blomstred i dit Bed,
blå Lavendler tæt derved.
Fløjelskroners Spragleguld
vældede Dig Favnen fuld,
og i Græsset, Dig for Foden,
trilled Frugten gul og moden.

O, de fjærne Solskinsår,
da jeg leged i din Gård,
snitted Fløjter i dit Hegn,
fatted Vækst af Sol og Regn,
ånded Duft af Rugens Dræ,
hørte Sagn om Folk og Fæ,
løb mig træt i Fred for Skolen
sov langt ind i Morgensolen.

Vi fik Liv af fælles Rod,
og forlængst mit Sind forstod,
at det bedste, som blev mit,
står i Skyld til Dig og dit,
arvet frem ad lønligt Spor,
fæstnet tyst ved gode Ord. —
Tag i Livets Aftenstilhed
Takken for dit Hjærtes Mildhed.

T:Min Moder
F:Vinterhimmel og vilde Skyer så langt mit Øje kan se
SIDE:78-80

Vinterhimmel og vilde Skyer så langt mit Øje kan se,
mens over Veje og Mennesketråd der stryger den kolde Sne;
den dækker vel og en ensom Grav bag en Landsbykirkegårds Hegn,
et Hjørne Jord med en hvidgrå Karm foruden Navn eller Tegn.

Den gemmer Dig, hvem jeg elsked mest i Barndommens fjærne År,
min Mindeverdens vemodige Skat, sålænge mit Hjærte slår,
som gennem mit bløde Barnesind din lyse Kærlighed spandt,
som leded min Fod og vogted min Vej mens Sol over Himlen randt.

Forlængst Du smuldred bag Kistens Fjæl, dog hænder det endnu tit,
Du kommer til mig i tyste Timer og fæster dit Blik i mit.
End ser jeg Dig, som Du stod og gik og hvor Du stævned og stred,
alt hvad Du elsked i åben Dag, og hvad Du i Løndom led.

Jeg ser som gennem et Drømmesyn din Ungdoms frejdige Dans,
og Lykkens Smil om din sunde Kind og de trofaste Øjnes Glans;
jeg ser, hvor rank Du i Dagen gik som Livets eget Symbol,
hvor let og frit Du dit Hoved bar under Guds klare Sol.

Jeg husker da dybest Kummer spandt om din Sjæl sit grålige Spind,
mens vågne, grådfulde Nætter smalned din hvide Kind;
jeg aned din tunge Grublen- den gjaldt de hjemløse små,
når Solen lyste over en Dag, som dine Øjne ej så.

Jeg så Dig, da Dødens Skygge alt over dit Ansigt gled,
og tungt min Barnesjæl vånded sig ved, hvad dit Legem led;
men og jeg gemmer i Mindet dit lange dragende Blik,
den sidste favnende Hilsen, som jeg fra dit Hjærte fik.

Nu sover Du under din Hjemstavns Jord med seks Fod Muld på dit Bryst,
og over din Grav går stundom et Skær af Sol i den sildige Høst;
men gemte Jorden din Smærtenskalk, dine Sukke, Sorger og Savn,
min sene Tak for din Kærlighed skal kranse dit Modernavn.


KILDE:Hans Ahlmann: _Ungdoms Legende_, Gyldendalske Boghandel. Nordisk Forlag, København, 1907
DIGTER:ahlmann
FACSIMILE:115308038478_color
FACSIMILE-SIDER:91
TITELBLAD:Hans Ahlmann / Ungdoms / Legende // København - Kristiania / Gyldendalske Boghandel, Nordisk Forlag / 1907

SEKTION:Parken

T:Parkens Foraar
F:Det er saa smuk en Morgenstund
SIDE:9

Det er saa smuk en Morgenstund, —
    i Birkens Løvværk nemmes kun
    en sagte, varlig Sitren.
Og Solen tænder Dugg i Brand
og gnistrer i det blanke Vand
    med næsten hørlig Knitren.

Der fløjter en fornøjet Stær
    velsagtens ad sin Hjertenskær,
    og Spurveflokken snakker.
Satyren smiler paa sin Plint
imellem Duft af Hyacint
    og dunkle Gyldenlakker.

Jeg kender denne Duft af Vaar, 
    jeg véd, hvordan den Aar for Aar
    husvaler mig og læger, —
aa Gyldenlak, aa Gyldenlak,
jeg sænker dig mit Hjertes Tak
    dybt i dit gyldne Bæger.

Nu stiger skjult det friske Vand
    fra Stængel op mod Bægerrand,
    saa kostelig en Væde!
jeg selv fornemmer i mit Sind,
hvor Livet rinder stille ind
    med langsom, langsom Glæde.

T:Morgen
F:Modtag mig, grønne Park, som før
SIDE:10

Modtag mig, grønne Park, som før
    med dine milde Arme
og lad Alverden ved din Dør
    staa udenfor og larme.

God Morgen, Park, — hvor du er fin
    og skyggelet og vaarlig!
kom, lad mig drikke af din Vin,
    jeg véd, den gør usaarlig.

Det vifter i dit Bladehang,
    og Himmelbuen blaaner,
den favner i sit Jomfrufang
    den spædeste blandt Maaner:

En Maanegejst, — lidt Sølvermor,
    der dybt i Himlen svinder, —
en Sang, der dør, — det sidste Spor
    af Smil hos blonde Kvinder.

Jeg vandrer i din stille Gang
    i denne blege Time
og hører Klosterklokkers Klang
    om mine Tanker kime, —

og glemmer Dagens Smaat og Stort
    og megen bitter Harme
og lader Verden ved din Port
    staa udenfor og larme.

T:Tschaïkowsky
F:Det er Aften sent i Parken
SIDE:11-12

Det er Aften sent i Parken,
    Glimt i Glimt fra Himlens Smykker,
Bacchusbarnet og Apolio
    skjuler sig i sorte Skygger.

Duft fra Roser og Lavendler
    breder sig i kølig Lindring,
Træerne har drømt sig stille,
    sænket sig i dyb Erindring.

Mere tæt og mere dæmpet
    spinder Natten sine Traade,
til den tavse Park er sløret
    som en silkespunden Gaade.

Og det er mig, som om noget
    mindende mit Hjerte rørte,
som om det i Nattens Stilhed
    spilled hvad jeg nylig hørte:

Nogle Strofer af TschaYkowsky,
    spinkelt Spil paa gamle Taster, —
og jeg ser, hvor Lysets Uro
    Genskin i Mahogni kaster,

ser det brudt i blanke Øjne,
    fyldte af ubændig Latter,
af en overdaadig Ungdom, - -
    og jeg hører Spillet atter:

Nogle Strofer af Tschaikowsky;
    klingende i Fryd og Vaande,
listende sig gennem Vindvet
    ud i Havens Rosenaande.

Og jeg rejser mig og vandrer
    langsomt ud af Havens Gange,
mens det spiller i mit Hjerte
    med de samme fjerne Klange.

Hele Natten, hele Natten
    vil det bruse, vil det nynne, -
ganske stille, ganske stille, —
    standse, — og igen begynde.

SLUTSEKTION

SEKTION:Foraar

T:Det grønne Under
F:Spræng Portene op for den store Vaar
SIDE:15-16

Spræng Portene op for den store Vaar,
    og I, hvis Sjæle led ilde:
Bøj Eders Knæ for det grønne Aar,
    der aabner sin Jærtegnskilde.

Drik med din bitre og tørstige Mund,
    saa Hjertet alene kender
det grønne Unders Messiasstund,
    som Himlen og Jorden sender.

De Tanker, der bed ved din Hjerterod,
    du lade dem Dansen træde:
Gud signe dig, Vaar, for din Helsebod
    og al din Forventningsglæde.

Der stryger en Vind, og der mumler en Bæk,
    der falder lidt Sol over Bakke,
der ligger en Fyr bag en grønspættet Hæk
    og lér i sin lasede Frakke, —

og mindes et Navn paa en Tøs, han har kendt,
    han mindes, han mindes, — aa jøsses!
Spørg ham, — han bander rent djævleblændt,
    at Munde er til for at kysses.

Jeg blir din Apostel, du frække Bandit,
    din Landevejstro jeg annammer, —
vogt jer nu, Kvinder, vogter jer vidt:
    Jeg flammer, jeg flammer, jeg flammer!

T:Juni begyndt
F:Nu staar Vaaren just i Syrenens Tegn
SIDE:17

Nu staar Vaaren just i Syrenens Tegn,
der gaar syrlig Duft fra hvert Havehegn,
og den hvide Tjørn aander ør og hed,
naar den gyldne Sol gaar bag Skove ned.

Og den lyse Nat har sin Tid forkyndt,
saa gaar Maanen frem som en gylden Mønt,
den er fuld og rund, — uden Rift den staar
som en blank Juvel, sat i Nattens Haar.

Læg dit Hoved trygt paa min Skulder ned
og lyt længe til, hvad mit Hjerte véd,
dys din Sjæl til Ro, stil dit bange Blod,
jeg er hos dig, Skat, er dig altid god.

Hvor din Haand i min gør mit Hjerte glad,
hvor din Mund er blød, — som et Valmublad, -
ak, vor Hu blir hed og vor Tanke ør,
og vi finder Vej til din Kammerdør.

Ak, vor Hu er hed, vor Forlængsel stor,
vi gaar sammen ind, taler ingen Ord,
men jeg véd mig selv som en Drot, en Gud,
mens den lyse Nat rinder langsomt ud.

T:Foraarsnat
F:Og Natten danser lydløst ud
SIDE:18

Og Natten danser lydløst ud
    i Bajadèrelune
med Morildsgnister i sit Blik
    og Smilet som en Rune, -

og Vaaren stænker Gyldenregn
    paa Nattens blanke Silke,
en øm og stille Luftning gaar
    blandt blomstertunge Stilke.

Jeg raaber i den blanke Nat
    et Navn, mit Hjerte varer,
jeg raaber langt — og lytter spændt,
    men ingen Stemme svarer.

Det er, som kom jeg langvejs fra
    af megen Vandring mødig
og havde Vennehaand behov
    og megen Hvile nødig.

Maa ofte standse ved en Dør
    og længes efter Hvile, —
naar var det sidst, du tog min Haand
    og fik mig til at smile.

T:Essens
F:Nu er det Tid, da slagne Sind
SIDE:19-20

Nu er det Tid, da slagne Sind
    tør rejse sig og haabe, -
Syrenen paa hver Havehæk
    slaar ud sin lilla Kaabe.

Kastanjen tænder hvide Blus
    i sine svungne Stager,
vidt over Marken skummer det
    med blomsterhvide Flager.

En Silkeluft! — og Knopskælsguld,
    der Himmelhavet kysser,
alt mens Kastanjekertens Smuld
    paa Boulevarden drysser.

Snart slænges røde Valmustænk
    i Grams paa grønne Marker, - -
det stiger som en mild Essens
    fra Hovedstadens Parker:

Det stiger som mit Barndomsland,
    saa fint og nænsomt tegnet,
henaandet som en Morgensky,
    af Længsel er det hegnet.

Mit Barndomsland, saa fjernt og skønt,
    har dog saa skarpe Stene,
men var jeg glad, — da var mit Sind
    af Glæde fyldt alene.


T:Forbandelse
F:Det stilned mod Nat, og Dagen blev drømt
SIDE:21-22

Det stilned mod Nat, og Dagen blev drømt,
    men Gøgen kukkede længe,
og Vinden, den lette, listed sig ømt
    og tyst over duggede Enge.

Og Vaarnatten sang i sit lyse Slør,
    — Gud signe Vaarnattens Fugle,
stille blev alle de langsomme Køer
    og Heste med mimrende Mule.

De Popler skælved, da Maanen kom,
    saa langsomme Skygger de sendte,
du vendte dit Ansigt imod mig om:
    Jeg saa, dine Øjne brændte.

Men har jeg set Øjne som dybe Kar
    af bristende Tungsind hos andre,
vel intet saa trist som dit Øjenpar,
    da Skyggen begyndte at vandre.
    
Jeg hilste en Sjæl fra et Ørkendrag
    af Sand og Forbandelsens Stene,
hvor Solen hærger ved Nat og Dag
    og Sjælen er haabløs alene.

Med kuet Nakke, i evigt Ban
    den vandrer og véd ikke Hvile, -
jeg hilste en Sjæl, hvis Liv er et Land
    af tusind fortvivlede Mile.

SLUTSEKTION

SEKTION:Byen

T:Molen
F:Himlen er blaanende høj
SIDE:25-26

Himlen er blaanende høj,
    og Vinterens Vælde er segnet,
Skibenes langsomme Røg
    som Foraarsvignetter er tegnet.

Luften er svimmel af Skær
    fra de lysbrudte Vande,
ør af en hjemkommen Stær,
    der har fløjtet i fremmede Lande, -

ør af en fløjtende Stær
    med de trættede Vinger,
træt efter Flugten til her,
    hvor med Ungdom og Minder det ringer.

Var der mon før saa fatal,
    saa fortvivlet en Glæde,
du maa da kvidre dig gal,
    saa forelsket du er i din Rede.

Hør, hvor den fløjter et Navn,
    som dens Bryst skulde sprænges:
Var da saa mægtigt dit Savn,
    at du ikke kan glemme at længes.

 - -    
Kun dette svimlende Skær
    og en Stær paa den ensomme Mole, -
fjernt og sekundvis jeg ser
    mellem Træer en viftende Kjole.

T:Kanalen
F:Det er i Nat saa klingert
SIDE:26-28

Det er i Nat saa klingert,
    saa foraarshøjt i Rummet,
saa mange dumme Lyde
    er svindende forstummet.

Ad Nørregade skrider
    adstadigt Bagerkatten,
ad Nørregades Fliser
    er der saa tavst om Natten.

Det er, som blev der aabnet
    til Petrikirkens Have,
og mosbegroet Stilhed
    forlod sit graa Enklave -

og vandt sig om ,,Vor Frue'',
    om Søjlerne og Tinden
og svøbte sig om Klangen
    i Timeslagets Minden —

og vandrede mod Torvet,
    men vendte sig med Lempe,
thi Natteravnes Jubel
    kan ingen Stilhed dæmpe.

- -    
Det er en anden Stilhed,
    en skøn og skær Husvalen,
der blinker mig imøde
    i Gaden ved Kanalen.

Det er et Smil, der blunder,
    en Sjæl, der sagte glædes,
der flyr som Fnug, men aander
    i Skønhed, hvor den stedes.

Det bølger og det blinker
    igennem Broportalen, —
der driver tusind Stjerner
    paa Strømmen i Kanalen.

De gamle Lygter spejler
    uroligt deres Tande,
der driver megen Skønhed
    ad disse stille Vande.

Det er i Nat saa klingert,
    saa foraarshøjt i Rummet,
ad disse blanke Veje
    er megen Sorg forstummet.

T:Blomstertorvet
U:Til en ung og forelsket Lærerinde
F:Jomfru Gertrud, Jomfru Gertrud
SIDE:29-30

Jomfru Gertrud, Jomfru Gertrud
    i den lysblaa Sommerkjole,
det er sent, og husk, I haver
    end et Stykke Vej til Skole

og kun tvende smaa Minutter, —
    pas paa Eders vundne Glorie,
skynd Jer, at Jert Ry for Raphed
    ej skal blive Sagnhistorie!

Sno Jer mellem Torvets Vogne,
    fyldt af sammenbragte Blomster, -
hvilken ubehersket Duft af
    stærkt kulørte Sammenkomster!

Jomfru Gertrud, Jomfru' Gertrud,
    bliv ej ør og hovedsvimmel, -
bagved Skolen, ikke foran,
    løber Vejen til Jer Himmel, -

skynd Jer, skynd Jer, — gaa i trofast,
    ærlig Takt med Pligtens Stempel
bliv i Trofasthed og Styrke
    Poderne et stort Eksempel.

Jomfru Gertrud: — bagved Skolen
    dufter der jo andre Blomster,
fejrer andre stærke Farver
    frydefulde Sammenkomster.


T:Oktober
F:
SIDE:31-

Stodderfattig, graa af Jammer
    Dagen ud af Døgnet rømmer,
og en stakket, stakket Time
    blunder Byen ind og drømmer, -

og den hviler dybt og smiler,
    bristende i Skumringstaagen, -
til de tusind Lamper tændes:
    i et Nu er Byen vaagen.

Byen gnistrer, — og en Sporvogn ,
    højlydt om et Hjørne hviner, - -
men det toner som af Stilhed
    over Slottets blaa Ruiner, —

blaa af ulden Røg, der vælder
    af Oktoberaftnens Indre,
tavse under Himmelkuplen,
    hvor de hvide Stjerner tindre.

Jeg har ført dig bort fra Tumlen,
    fra det hæse Liv i Gaden,
hvor jeg traf dig, tæt tilsløret,
    som en fremmed Gæst i Staden, -

ført dig bort fra Lys, der trætter,
    til de bølgende Kanaler,
hvor de rappe Lys og Skygger
    om Sekunders Skønhed taler,

ført dig bort fra de tilfældigt
    sammenbragte Violiner
til den.blaa Orkesternynnen
    i de ensomme Ruiner,

hvor de tvende gamle Lygter
    krummer deres Jernzirater,
blafrer svagt og flammer stille
    som to smeltende Dukater.
  - -

Jeg har set paa dine Øjne,
    jeg har smilet til din Latter,
lukket Øjnene og suget
    af din Stemmes Sødme atter, -

følt din varme Ungdoms Stormløb
    som en Vellyst i min Strube, - -
denne Aften i Oktober,
    denne dybe, skønne Grube.

- -
Denne Aften langs Kanaler
    ad en dunkel Kolonade
blir i min Erindrings Storby
    til en kær og ensom Gade.

Det har regnet i mit Hjerte
    efter lange Tiders Tørke,
blafret som de gamle Lygter
    i mit Sinds Oktobermørke.

SLUTSEKTION

SEKTION:Spinet

T:Koncert
F:Der spilles i Orkestret
SIDE:37-38

Der spilles i Orkestret,
    de kaade Fløjter hviner,
der stiger Smil og Latter
    fra lyse Violiner.

De jubler i crescendo
    om Mod, der aldrig hemmes,
om Skumringsord, der aldrig
    i Evighed forglemmes, —

om Sommernætters Mørke,
    der falder blødt paa Silke,
den røde Valmusilke,
    der har saa myge Stilke.

De standser, — der blir stille,
    som sad jeg mellem Stene,
spændt lytter alle Sanser:
    en Cello hulker ene, —

saa dystert, som blev Tonen
    fra dybe Skakter hentet,
saa saaret, som om Blodet
    randt rødt fra Instrumentet.

Og mine Sanser hvisker:
    Er dette Spil, der øves,
hvad eller Graad, der ikke
    af tusind Fløjter døves.
  - -  

Forbi de sidste Takter, —
    men en usynlig Mester
har samlet om sig Nattens
    tungsindige Orkester.

T:Stuen
F:Gennem Lampeskærmens gule Flor
SIDE:39

Gennem Lampeskærmens gule Flor
    siver Lyset som et Suk, der aander næppe,
som en lydløs Støvregn paa det blanke Bord,
    over Loftets Stuk og Gulvets røde Tæppe, —

kysser Bræmmeguldet paa det hvide Ur,
    véd ej selv, hvad gylden Fest det volder,
spiller i Kaminens glinsende Glasur,
    brister stille i Portierens tunge Folder.

Paa de slidte Taster i Spinettens Bord
    blunder blideligt Gavotte og Sarabande,
men Maëstro Lysets stumme Kor
    spiller dæmpet ud sin dulmende Andante.

Jeg maa elske denne Stues kloge Smil,
    mine Tankers farverige Tabernakel, —
under Lampen tegner sig en læsende Profil,
    eftertænksom, dunkel som det delphiske Orakel.

T:Fantaserende Armod
F:
SIDE:40

Har kysset hendes røde Mund
    en Nat i blidest Vaar,
jeg husker denne gode Stund,
    ret som det var i Gaar, -

har kysset Barmens skære Sne,
    har dér min Kummer druknet,
til jeg i Øst saa Solen le,
    og alle Stjerner slukned.
  - -   

Har aldrig kysset hendes Mund,
    har løjet Lykken til,
jeg kyssed hendes Billed kun,
    det andet, — det var Drømmespil.

T:Frafald
F:Aftnen blev stille, og Aftnen blev mørk
SIDE:41

Aftnen blev stille, og Aftnen blev mørk,
    jeg drømte en Tid, som er svunden,
Tiden var gylden af Drømme og Haab,
    og Paradishaven var funden.

Tiden var vævet af Haandtryk og Smil
    og Kys paa de hvideste Skuldre, —
Tiden blev borte som Raklernes Fnug,
    der blødt mellem Hænderne smuldre.

Tænder min Lampe, en Smule forstemt,
    men tænker dog mindst paa at harmes
fordi du over den fremmedes Bøn
    om fyrstelig Gunst forbarmes, —

mere fordi jeg har elsket at se,
    naar Sjæle fra Jorden sig svinger,
mere fordi der en Sjæl forgik,
    der havde saa hvide Vinger.

T:Aurora
F:Din hvide Skulder havde
SIDE:42

Din hvide Skulder havde
    et Vinterlandskabs Sødme,
som mine Kys har skænket
    en stormfuld Morgenrødme.

Ak, disse Kys i Sneen,
    hvor dæmpede de Sorgen, -
jeg tændte tidt ved Midnat
    den purpurrøde Morgen.

T:Siden -
F:Du vil glemme mig engang
SIDE:43

Du vil glemme mig engang,
langsomt vil jeg vige fra dit Minde,
dirre som en anspændt Streng og svinde
som en stakkels dødsdømt Klang.

Det kan blive grønt i Vaar,
Somres Vellugt bølge gennem Landet,
Skygger gaa som Kærtegn over Vandet,
uden at din Hu mig naar.

Det kan aftnes med en stille Brise,
Birkeløvet bøje sig og hæves,
sukke mod dit Øre, — ak forgæves
nynner det sin Skumringsvise.
- -

Jeg vil gemme dem i Sang:
Øjnene, hvor Tungsindsflammen brænder,
stille kysse dine kyske Hænder
som en Mindets Altergang.

Jeg vil mindes dig som Baal,
tændt i Nætters Mulm paa Bavnebakken,
haabløst virrende i angstfuld Flakken
efter ringest Med og Maal.

T:Chopin
F:Det suser, det suser i Haven
SIDE:44

Det suser, det suser i Haven, 
    det sukker og græder i Løvet,
det Hjerte, som vaager og lytter,
    blir underlig skræmt og bedrøvet. 

Det hvidner i Villaens Ruder,
    det stirrer som Gengangersjæle,
det blinker som Blik hos forrykte, —
    du mister af Rædsel dit Mæle. 

Du springer ad Villaens Trapper,
    slaar Døren i Laas med det samme, —
saa smiler du listigt til Stuen
    og Natlampens rolige Flamme.

T:Mozart
F:Jeg elsker de natlige Gavle
SIDE:45-46

Jeg elsker de natlige Gavle
    med smaabitte Vinduer i
og Lys bag de røde Gardiner, —
    dem gaar jeg langsomt forbi.

Jeg elsker de natlige Gavle
    i Foraarshimmelens Tegn,
naar Tagene blinker af Væde,
    og Haverne dufter af Regn,

og Nattevindene bøjer
    Syrenernes blundende Top, -
jeg elsker de røde Gardiner
    og standser og stirrer derop

og fløjter en Strofe af Mestren,
    en liden Strofe, en Skat,
— ,,reich’ mir dein’ Hand, mein Leben!'' -
i Foraarsnætternes Nat.

Jeg elsker de hastige Hænder,
    der drager det røde Gardin,
fornemmer et Foraarshjerte
    slaa bag et bølgende Lin.

Jeg elsker det lyttende Hoved,
    der fanger den blaa Melodi,
tvi! — har jeg gækket dit Hjerte.
    Saa gaar jeg langsomt forbi.

SLUTSEKTION

SEKTION:Bekendelser

T:Til min Mor
F:Jeg takker dig, fordi du gav
SIDE:49

Jeg takker dig, fordi du gav
    mig Afsky for al Svigten,
fordi du blev min Støttestav
    paa Vejen imod Pligten.

Har jeg end vaklet mangen Stund,
    og var jeg svag i meget:
Det dybeste, mit Væsens Grund,
    det har jeg aldrig sveget.

Og blir jeg glad bag Dagens Kiv,
    fordi jeg har til Huse
en Grundakkord, et kært Motiv,
    som gennem alt kan bruse:

Da er det dig, jeg kommer til,
    min bedste Ven i Livet,
fordi det er _dit_ Væsens Spil,
    som laante mig Motivet.

T:Haandslag
F:Der kastes saa mangen usselig Sten
SIDE:50

Der kastes saa mangen usselig Sten,
    dog er det kun faa, vi sanker,
de dybe Smerter kommer fra En,
    med hvem vi flettede Tanker.

Her er min Haand, mit Hjerte er bag,
    du Sind, som mit Hjerte kender.
Hellere glemt — end en bitter Dag
    med Stenkast fra dine Hænder.

T:Mona Lisa
F:Dit Smil er som en Sejersfærd
SIDE:51
TODO:Indsæt maleriet

Dit Smil er som en Sejersfærd,
dit Smil er som et smidigt Sværd,
    skarpthvæsset, sikkert stilende,
dets Odd er spidset i Foragt,
    der flænger Gøglets Narredragt,
    uskaansomt — og dog smilende.

Laan mig dit Smil, ræk mig dit Sværd,
saa blir mit Liv en Herrefærd
    med Sang og Sus af Staalet,
med Næring for den Kættertro,
    der fordum knejsede og lo,
    selv naar den stod paa Baalet.

Skønt Tiden gik saa mange Mil,
den glemte ej dit Adelssmil,
    orakelskønne Taage,
jeg knæler i en hellig Stund,
    jeg sværger til din stolte Mund,
    du evige, du kloge.

T:Erkendelse
F:Vi har den samme Trang
SIDE:52

Vi har den samme Trang
    til Morgenduft og Morgendugg
i vore Sjæles Aftenegn —
    og til at hvile ud engang.

Vi gaar mod samme Maal,
    mod Herbergfred og Helsebod, -
men er i Dag vort Herberg rejst,
    det er i Morgen Brand og Baal.

Og fra den samme Høj
    vi ser det _sidste_ Herbergs Brand
og ser os selv, vort Liv bestemt
    som en tungsindig, stille Røg.

SLUTSEKTION

SEKTION:Til -

T:Med Stuckenbergs ,,Sne''
LINKTITEL:Med Stuckenbergs Sne
F:Disse Sange, som jeg her har sendt dig
SIDE:55
TODO:Link til værket

Disse Sange, som jeg her har sendt dig,
de har biet, — de har længe, længe kendt dig,

biet paa Forløsning, ventet Tidens Fylde,
vidst, de éngang naaed fremad til din Hylde,

kendt Profetens Ord, at alle gode Tanker
kaster frugtbart Frø, der skyder nye Ranker.
  - - 
Denne lille Skare stille Melodier
fører bort fra Vejen til de skjulte Stier,

hvor den vilde Kørvel gynger skært og frodigt,
skjulte Tidsler flænger barskt og blodigt, —

fører bort fra Stien til den aabne Hede,
intet Herberg, hvor en træt kan bede,

hvor du har dig selv og ingen andre:
éngang her — kan ej tilbage vandre, -
    
hvor du bliver træt og tavs i Søgen,
til en Dag du ser dig selv staa nøgen,

da du ser dig selv i Daad og Dadel:
Held dig, hvis du — _nøgen_ — er af Adel,

og en Nat, naar alle Stjerner tindre,
ser en Stjernehimmel i dit Indre.

T:Rosernes Legende
F:End ligger din Have i Solskinnet svøbt
SIDE:56-57

{rs:Noch sind die Tage der Rosen. —}

End ligger din Have i Solskinnet svøbt
    med Blomster, der svajer som Lygter,
i Morgenbriser, i Duggen døbt,
    med Skygger, der kommer og flygter.
Der fløjter en Fugl bag en duftende Hæk,
og Luften er mild over Tage, —
    endnu er Rosernes Dage.

End ligger din Have i Stjernernes Tegn,
    naar Natten har voldsprængt sit Fængsel,
da bliver din Have en sælsom Egn, 
    der løfter sit Hoved i Længsel:
Den rolige Tanke, du fødte i Dag,
blir vild og ubændig og Kætter, —
    endnu er Rosernes Nætter.

Der kommer en Tid, da det fyger med rødt
    fra glødende Roser, der falder,
det er, som havde Jehova du mødt,
    da han var i Ynglingealder:
Det blænder dit Øje, det svimler din Sans,
med Smil du i Afgrunden glider, —
    endnu er Rosernes Tider.

Der kommer en Tid, da det ganger paa Hæld
    med Rosernes svimlende Glæder,
der slukkes en Glød, og der falmer et Væld, -
    kanhænde dit Hjerte græder.
Da luk dine Øjne og læs i din Sjæl,
læs om det Under, der hændte:
    Rosernes røde Legende.

T:Natten og Stjernerne
F:Ad stille Veje, langt fra Smil og Spot
SIDE:58-59

Ad stille Veje, langt fra Smil og Spot,
    fra fagre Ord og Kys af Ternerne,
hinsides Dagens Dom om fint og raat, —
    dér har jeg talt med Natten og med Stjernerne

Med Øret vendt mod Nattens Modersang
    og Blikket tabt i Stjernehærene
har jeg forstaaet i min dybe Trang,
    at Enhedsfundamentet er det bærende.

Den dybe Vind har hvisket mig det Navn,
    hvori mit Hjertes Hjerte boede,
de høje Stjerner tog mit Sind i Favn,
    de lærte mig at tie, mens jeg groede.

I dybe Nætter under Stjernedrys,
    mens Nattevinden hævede sig sukkende,
har jeg formærket Nattens rene Kys, —
    da skilte Hjertets Enfold sig fra Bukkene.

Da vandred Natten i mit Hjerte ind,
    mens Dagens Daarskab hastigt gik til Helvede,
og i mit Hjerte sukked Nattens Vind,
    men alle Stjernerne var med — og skælvede.

Det fjerne Lys i Mørkets dybe Flod
    har Lægedom for Hjerterne og Hjernerne, —
jeg bringer, Erik, dig en Hilsen god
    fra mig, din Ven, fra Natten og fra Stjernerne.

T:Vignet
F:I et Hjørne af mit Hjerte
SIDE:60

I et Hjørne af mit Hjerte
    har jeg tegnet din Vignet,
som et Gedekid, der leger,
    er den barnekaad og let.

Det er godt at se Vignetter
    over Hjertets tunge Sprog,
det er godt engang at smile,
    naar man blader i sin Bog.

SLUTSEKTION

SEKTION:Af jydsk Rod

T:Djursland
F:Jager det og banker
SIDE:63-64

Jager det og banker
    i dit syge Blod,
drag dig ud i Landet
    efter Helsebod,

drag dig ud i Landet,
    se dig ej tilbage,
kig paa Hyldefloret
    over røde Tage,

syng dig glad om Hjertet,
    kér dig ej om Vejret,
fald en Dag i Staver
    ved et Blink i Kæret.
 - -

Ebber Lyset langsomt
    ud af Dagens Kilde,
søg de bitte Byer,
    helst en bittelille.

Spørg dig frem til Kroen
    med de hvide Senge
og sov ind i Duft
    af dæmringsslørte Enge.

Vaagn den næste Morgen
    fyldt af Vandrehigen,
sig en smukt kulørt og
    dristig Ting til Pigen, -

og hvis hun er venlig,
    køn — og la’r sig daare,
stjæl et hastigt Kys, før
    du gaar fri af Gaarde.

Raab, at du vil gemme
    Kysset alle Dage,
og drag ud i Landet, —
    se dig ej tilbage!

T:Ribe
F:Foraarsstormene bruser
SIDE:65-67

{c:I}

{w:(som en ung Jomfru skriver til sin gode Ven, naar hun har en spænstig Kæreste, — og det begynder at blive Foraar).}

Foraarsstormene bruser,
    og alle Enge er vaade,
Aaen strømmer og strømmer
    og svulmer over al Maade.

Havet er med i Stormen,
    jeg drikker dets salte Vejr,
dejligt at leve i Foraar
    og have en Hjertenskær.
  - - 

Ribe har gamle Huse,
    som Tiden ikke har hærget,
Ribe — det er en elskelig By,
    som gode Magter har værget.

Ribe er en velsignet By
    med Smil og med stille Glæde,
Ribe er en forunderlig By,
    hvor det er dejligt at græde.

Ribe har krogede Gader,
    hvor Freden vandrer med Lempe,
har saa barmhjertige Hænder
    mod den, der er træt af at kæmpe.

Gammel og sær Historie
    blunder i Domkirkens Skibe,
Klokkeklangen i Taarnet
    er Hjerteslaget i Ribe.

Ribe har stille Stuer
    med Duft fra forgangne Aar,
dejligt at sidde i Stuen
    med Storm om den gamle Gaard.

Dejligt at sidde og stirre
    i Ovnens bragende Baal,
dejligt at sidde og længes,
    naar Længslen har sikkert Maal.

Ribe er lun som en Rede,
    kær som et lønligt Væld,
mild mod en ung, der drømmer,
    og den, der har naaet Kvæld.

{c:II}

{w:(Fra Jomfruens gode Ven, der nikker til Foraaret i Hovedstadens Parker og sender sin Veninde og hendes grønne Lykke en venlig Tanke).}

Og fraader Havet, og kysser Vinden
    dit brune Haar
og slaar mod Ruden, naar du har hygget
dig lunt og godt i den gamle Gaard, —

og driver Vinden sit Spil med Tanker
    fra Alvors Egn
og lokker dig og din Jomfrulængsel
i Foraarsgalskabens grønne Tegn:

Saa raab til Stormen, saa skrig til Havet
    af Brystet ud,
at fra et Hjerte, som Vaaren hærger,
har du en Hilsen og heftigt Bud.

Men er det Sandhed, hvad du fortæller, 
    at Freden vandrer i Ribe Gader
og smiler smukt som de gamle Tider
    med aabne Arme og milde Lader

og spiller dæmpet, naar Dagen hælder,
    den store Hviles Berceuse-Spil, -
da véd jeg sikkert, da véd jeg sikkert:
    Jeg kommer aldrig ad Ribe til.

T:Vorgod Aa
F:Den lyse Morgenstund
SIDE:68

Den lyse Morgenstund
    er fuld af munter Dugg, -
i Sol, for fulde Sejl,
i Verden ud
    staar Løvetandens Fnug.

Der strømmer Vorgod Aa,
    som længst jeg troede kvit,
en Svale jager Myg
langs Breddens Siv,
    vivit — vivit — vivit.

Du klare Vorgod Aa,
    langs Bakkeskrænters Hæld,
løb ilsomt ud i Skern
og hils fra mig,
    Farvel — Farvel — Farvel!

SLUTSEKTION

SEKTION:Birthe


T:Taksigelse
F:Du er Smilet i min Ungdom
SIDE:71

Du er Smilet i min Ungdom,
    du er Sangen, — du er Tenen,
hvorpaa al min Glæde spindes,
    du er Hovedhjørnestenen.

Du er den, som jeg har ventet,
    du er Frelsen over Egnen
efter Misvækstaar og Hunger, —
    du er Frelsen, du er Regnen:

Derfor synger alle Fugle,
    derfor løves mine Parker,
derfor blinker disse Aaløbv
    gennem mine grønne Marker.

T:Byerne
F:Gik vi éngang, — gik vi liden
SIDE:72

Gik vi éngang, — gik vi liden
    Tid kun under Smertens Tage,
kan vi vandre langt og viden,
    kommer altid dog med Tab tilbage.

Vi kan vandre, til vi atter
    skimter Glædens gyldne Tinder
bag en Mur, der grumt omfatter
    Byen med de første grønne Minder.

Vi kan ildne vore Blikke,
    drage paa os røde Klæder,
Porten aabner sig dog ikke
    for en farende, hvis Hjerte græder.

Og med Favnen fuld af Kummer
    gaar den store, stumme Horde,
til den grønne By forstummer,
    og de gyldne Spir blir borte.

T:Skæbne
F:Birthe, der er langt til Morgen
SIDE:73

Birthe, — der er langt til Morgen,
    naar vi med vor Skæbne brydes,
kæmper mod en tung, forborgen
    Kraft, der ubønhørligt strengt vil lydes.

Hørte du mit Hjerte skrige
    som en vild, forsulten Maage,
der i Døgn paa Døgn maa krige
    mod en lukket, mørkesvanger Taage.

Tigget har jeg lydt og skreget
    efter Hjælpen, efter dig, min Due, —
dig, min Due, - - ene ejet
    haabløs Kamp og Rædsel i min Stue.

Morgen blev det, — tætte Stimer
    gyldent Lys faldt over Dagen,
Kampen standsed, — der kom stille Timer,
    jeg var træt af Kummer, tavs — og slagen.

T:Birken
F:Aasens Graner blir borte
SIDE:74

{c:I}

Aasens Graner blir borte,
    drukner i lilla Dis,
Aftenskyerne driver
    paa en underlig Vis.

Himlen i Vest er hvidnet,
    stum som en Sarkofag,
fanger de sidste Rester
    af den døende Dag.

Birken bøjer sit Hoved,
    sænker det tyst og træt,
Birken er af en elskelig,
    fin og forborgen Æt.


{c:II}

Jeg elsker dig, du hvide Jomfrubirk,
    fjernt, fjernt fra Vejens Støv.
Naar Natten gror, da suser det
    i Jomfrubirkens Løv.

Hver stille Nat gaar jeg at lytte til
    dit Væsens Melodi.
Da ser jeg Lykken langsomt,
    langt borte gaa forbi.

T:Majnætter
F:De blaaned, de Nætter i Maj
SIDE:75-76

De blaaned, de Nætter i Maj, —
de lokked og loved som slørede Smil,
de listed sig langsomt og lydløst som En,
der gaar skjult til sin Elskedes Dør, —
de hviskede tyst som den, der maa hviske,
hvad ingen maa høre, til den,
    som hans Hjerte har kær, —
de aanded som Jomfruers Bryst,
    naar Kyssenes Uvejr er nær.

De bølgede tæt langs Hvidtjørnehæk og Syrén,
de drak af hver Duft, de kom sagte forbi,-------
og Bægrene vugged i Længsel
    paa ydmyge Stilke
og takkede Natten for Kysset
    paa Kindernes Silke.
  - -

De sang som et kært og ømt Instrument
en blaa og bristende Sang
    for en sitrende Bue,
de sejled som Æventyrfloder
af blaanende Fryd i vor Stue.
  - -

O Nætter, — I folded jer ud
som vældige dunlette Kalke,
I dufted af Morgen —
    og skælved i Tusmørkeblaanen,
I lo som en Helgen —
    og segned i længselssyg Daanen.
  - -

I gemte os, svøbte os
    i eders tusmørkeblaanende Favn, —
o Verden af Glemsel, af Glæde, — o Majnat,
    velsignet, velsignet være dit Navn.

T:Høstvandring
F:Jeg gaar og gaar, mens Natten skrider frem
SIDE:77

Jeg gaar og gaar, mens Natten skrider frem,
det er saa godt, min Skat, i Nat at vandre,
med ærlig Blæst og Blade, ét — og ét
i Flugt, der følges kammeratligstøt af andre.

Jeg gaar og gaar — og gaar med dig, min Ven,
i øm Berøringsleg med dine Hænder,
men mellem tvende Lygters Skyggefald,
dér standser jeg og ler og kysser dine Tænder.

Det plasker vaagent fra en dunkel Sø,
og Stjernehorder fjernt og kuldskært skælver.
Jeg fyldes af et stort og høstligt Smil,
der i min Sjæl sig som en kølig Kuppel hvælver.

Jeg gaar og gaar og har din Haand i min,
skønt jeg er ene flakkende for andre,
hvad véd de om, at jeg ad denne Vej
— min Kongevej — umuligt kan alene vandre.

T:Nat
F:Tidt har vi lyttet til den dunkle Nat
SIDE:78

Tidt har vi lyttet til den dunkle Nat
    og længe stirret i dens fjerne Øjne,
indtil dens Blik blev famlende og mat
    og sluktes svindende, og Morgenskæret kom,
men da var underlige Timer fløjne.

Thi Nattens Sjæl er dunklere end vor,
    har ikke Dagens Blink i sine Stræder,
hvor al dens Væsen gaar formummet om,
    hvor hver en Smerte lukker fast sin bitre Mund,
og Lysten smiler tungt i røde Klæder.
  - -

Nat er for mig, min elskede, dit dybe Kys,
    hvorom min Mund har gemt saa rød en Viden,
der i min Sjæl blev til et Junidrys
    af hvid Syrén, — det varer ved og varer ved,
skønt sidste Kys, — ak, det er længe, længe siden.

T:Ensomt Foraar
F:Vaaren dufter saa fint og godt
SIDE:79

    Vaaren dufter saa fint og godt,
    Blikket svimler i himmelblaat
        over de duvende Grene.
    Find dig et ensomt og bortgemt Sted,
    hvor du kan glæde dit Sind i Fred, —
dér kysser Vaaren dig, helst hvis du sidder alene.

    Finder det Sted, som mit Hjerte vil,
    lukker et Øjeblik Øjnene til,
        lytter til Foraarssuset,
    tænker paa Birkens velsignede Vækst,
    hører den nynne saa fjern en Tekst, —
mens Bølger fra blaa Hyacinter gør mig beruset.

    Sus du, Birk, i den blide Vaar,
    sus du fjernt om et andet Aar,
        nyn om forsvundne Timer.
    Solen taler sit eget Sprog,
    flammer som Ild bag mit Øjenlaag,
mens Lyd fra dens Verden lydt gennem Luften kimer.

    Vaaren gaar i mit tunge Blod, 
    I finder sig Vej til min Hjerterod,
        svider den inderst inde,
    Vaar, du kysser min Smerte ud,
    Pigge er gemt bag dit grønne Skrud, - -
ak, Vaar, hvorfor er du kommen i Aar uden hende.

T:Memento
F:Som en Høg slog du ned i mit Hjerte
SIDE:80

Som en Høg slog du ned i mit Hjerte,
    som en Høg har du voldet mig Ve,
med en dueblød Haand har du læget mit Saar
    og faaet min Mund til at le.

Som en Due, der skinner af Hvidhed,
    har du ligget mit Hjerte næst, -
du er fløjet en Aften ad Bjergene til
    i Regnfald og hylende Blæst.

Du fløj bort som en Fugl uden Rede,
    og du faar vel ej Rede mer, —
men et Sted i mit Hjerte, som smerter idag,
    der ligger syv skinnende Fjer.

SLUTSEKTION



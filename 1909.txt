KILDE:Johannes Jørgensen: <i>Af det Dybe</i>, Gyldendalske Boghandel, Nordisk Forlag, Kbh., 1909.
DIGTER:joergensenj
FACSIMILE:115308070683-color.pdf
FACSIMILE-SIDER:89
TITELBLAD:Johannes Jørgensen / Af det Dybe // København og Kristania / Gyldendalske Boghandel / Nordisk Forlag / 1909



T:Vignet
F:En støvet Bog fra længst forsvundne Aar
SIDE:5

En støvet Bog fra længst forsvundne Aar -
min egen Haandskrift, endnu frisk fra Skolen.
Som ung Student, nys sluppen ud i Solen,
jeg sad bag Søndermarkens gamle Træer
og saae de gule Blade langsomt falde.

Omkring mig var Oktobers Gyldenskær,
og Somrens Blod randt gennem røde Saar,
og søde Minder hørte fjærnt jeg kalde.

Jeg finder denne Bog i modne Aar -
en Dag, da Blade hvirvles ned og falde,
og Livet hvirvler med som vissent Løv.
Jeg aabner den - ak, dette gamle Støv!

Og atter bløder samme Minders Saar,
og svagt og fjærnt min Ungdoms Stemmer kalde . . .

SEKTION:Gamle Sange (1885)

T:<num>I.</num>Det var Vaar
F:Det var Vaar, og jeg sad mellem Buskene inde
SIDE:6-7

Det var Vaar, og jeg sad mellem Buskene inde,
blandt harpixblinkende Kviste,
hvis Knoppers Rubiner briste
og aabnes som Blomster for Solen og Foraarets Vinde.

Og Skaderne skogred, og Krager slog ned -
en hæs og vinterklædt Skare -
men Spurvene med deres Kvidder blev ved,
skønt alle Grene var bare.
Og Byens Larm døde hen i et Døn,
en Brænding, der fjærnt løb mod Landet.
En Luftning gik gennem Lunden i Løn,
en Luftning med Toner blandet.
Toner, som fanger og hilder mit Sind
i Drømme, jeg troede var glemte,
Toner, som lokker og leder mig ind
i Sorger, der én Gang mig stemte . . .

Jeg vandred en Gang hin fjærne Sti,
som slynger sig, solhvid og støvet -
der risler en Bæk under Graner forbi --
jeg kender det ilende Vands Melodi -
det gør mig, o Gud, saa bedrøvet. . .

Saa træder det tungt ad Vejen hen,
jeg hører en skrattende Stemme -
og Drømmenes Fugle stryge igen
til Landet, hvor de har hjemme.
De sidste, susende Vingeslag
med højrøstet Tale er blandet -
det plasker med Aarer i Vandet
den stille, solvarme Dag.

Og Dampe stige af Jorden frem,
de kaste saa fine Skygger.
Drømmenes Fugle er længst naaet hjem,
bag Skyernes Bræm,
der sejlende Slotte af Snedun og Sølv paa Himmelens Silkeblaat bygger.



T:<num>II.</num>Ak, disse Aftner
F:Ak, disse Aftner! Den bløde Luft
SIDE:8-9

Ak, disse Aftner! Den bløde Luft
de sovende Minder vækker.
Jeg mærker igen den muldfriske Duft
fra Haven, som Skumring dækker.
Det suser i Løvet, og Træerne strækker
de sorte Toppe mod Vestens Luft,
hvor endnu et Sølvskær dvæler,
som Mørkningen langsomt stjæler.

Dèr lo vi og leged til Duggfaldstid,
til tændt sad Stjærne ved Stjærne,
og Haven omkring os var maanehvid,
og Toner tav i det fjærne.
Ad Gaden gik lydende Fodtrin hjem -
vi sad endnu og fandt Sange frem -
ak Gud, hvor jeg hørte dem gærne!

De skrigende Svaler var længst til Ro,
saa tav tilsidst vore Sange.
Saa fulgtes vi hjemad, to efter to,
mens Dugg faldt i grønne Gange.
Fjærnt svandt der en Lyd i Natten bort,
en døende Tone, en dæmpet Akkord -
ak Gud, siden da er Aarene rundne saa trøstesløs mange!


T:<num>III.</num>Solen synker.
F:Solen synker i Guldtaager ned
SIDE:10

Solen synker i Guldtaager ned,
violblaa sig Himlen hvælver.
Husene staa i Skumringsfred,
Lysenes Spejlstriber skælver.

Himmelens gyldne og bleggrønne Brand
slukner udover det dunkle Vand;
Maanen staar som et Sølvskjold
med sortblaa Emaillerand.

Husenes dunkle Facader bygger
hen langs Vandet en Mur af Skygger,
stænger det klare Fjærne.
Vandene tavse og blanke staa,
spejle Himlens mælkede Blaa
og en enlig, en sitrende Stjærne.


T:<num>IV.</num>De kaldte paa mig
F:De kaldte paa mig med Pinsedagsklokkers Klang
SIDE:11

De kaldte paa mig med Pinsedagsklokkers Klang,
de gamle, landflygtige, aldrig forglemte Drømme.
De fulgte mig paa min ensomme Foraarsgang,
deres sorgtunge Øjne var midt i de livslystne Strømme.

De kom mod Nat og stirred mig op af Blund,
jeg følte i Drømme et Strejf af to varme Hænder.
Der var bløde Læber over min ensomme Mund,
og over mit vaagnende Hjærte Længsel, som aldrig ender.

Naar Solen sank i purpurforgyldte Skyer,
og jeg laa i det høje Græs, som næppe sig rørte,
og stirred mod Vesthimlens gyldne Slotte og Byer,
og over de fjærne Vande jublende Stemmer jeg hørte.

Da var det, som kaldte, langt borte i brydende Nat,
atter og atter ved Navn mig en elsket Stemme.
Da svulmed mit Hjærte, som skulde det briste brat,
- og jeg græd i det kolde Græs paa en Kyst, hvor jeg ikke var hjemme.

T:<num>V.</num>Det lyser og glimter
F:Det lyser og glimter i Skovens Dyb
SIDE:12-13

Det lyser og glimter i Skovens Dyb,
med Orgelrøst Granerne bruser.
Det smutter om Foden med raslende Kryb,
og Bøgene højt oppe suser.

De vilde Duer synger en Sang,
en Sang, som saa godt jeg kender.
De blanke Buske spærre min Gang
med bløde, bedende Hænder.

De blinkende Blade paa mig se
og trænge mig dybt i Sinde,
de ensomme Blomster nikke og le
i Kratskovens Skygger inde.

Det kvidrer til mig fra hvert et Træ -
en Gren mig ved Haanden fatter.
Der rasler Fodtrin bag Buskens Læ
og svinder med gækkende Latter.

Jeg jager af Sted i panisk Gru -
men midt i de vildede Tanker
min evige Længsel mig rinder i Hu:
Hvor _du_ vel i Verden vanker?


T:<num>VI.</num>Der flyver en Fugl
F:Der flyver en Fugl højt oppe
SIDE:14

Der flyver en Fugl højt oppe
bag Skyer næsten i Gem,
den flyver ud over Landet,
mod Skoven, som skjuler dit Hjem.

Det varme, ensomme Solskin
blinker i Skovslettens Straa
og lyser i dunkle Dybder
paa Bøgestammernes Graa.

Og Guldsmed og Sommerfugl flagre
og svirre i Sol forbi;
forglemmigejskjulte Kilder
risler en ren Melodi.

Det fløjter langt borte i Skoven,
jeg ligger bag Bregner i Gem.
Der flyver en Fugl højt oppe,
ud over imod dit Hjem.

T:<num>VII.</num>Dybt i Skoven
F:Dybt i Skoven er der stille
SIDE:15

Dybt i Skoven er der stille -
dunkel, dufttung Drømmestilhed.
Kun en Kvidren, kun en Trille
og en Solsortfløjtes Mildhed.

Duen kurrer, angst og ene.
Hør - den fjærne Tordens Duren
og et Sus igennem Grene
som et Gys af Alnaturen.

Vinden tier, Solen svinder.
Alting venter, alt er stille.
Ikkun Droslens Trille rinder
som en uforstyrret Kilde.

SLUTSEKTION

SEKTION:Af det Dybe


T:Maj
TOCTITEL:Maj I-III
F:Langt ind er lyst
SIDE:19-22

{c:I}

Langt ind er lyst -
blegt brunt, let grønt, svagt graat -
let Sol og fine Skygger,
og skyhvidt, himmelblaat
sig Himlens Kuppel bygger.
Og mod det Hvide, mod det Blaa
de brune Kroners blinkende Knopper staa.

Let Blæst, lun Luft,
og Fuglekvidr og Fuglefløjt.
Fra Skovens visne Bund en mulden Duft,
og op af Skovens Bund, om Træets Rod,
de første milde Blomster for min Fod.
Men haanligt skriger Kragen, hæst og højt . . .
Snart hvirvler Sne, hvor Anemonen stod.


{c:II}

I Lysdis ligger Landet,
lysgrønt af Rug, lysslørt af Sol og Dis,
og lyshvidt randet
staar Himlen, fejet blaa af Morgnens Bris.

En Morgenstund
saa klar og ren, saa køl og frisk og fager.
Med Dugg i Blomstergrund
staar Grøft og Eng og Ager.

Og højt i Himlen trilrer Lærkesangen . . .
Nu er det Tid for hver en Vinterfangen
at vandre ud, hvor Fluer sommersumme
- de summer lidt og tier, summer atter -
og lavt langt Jorden Humlebier brumme,
og Fuglekvidret perler som en Latter:

Blaa, ak saa blaa,
saa blid og blaa, saa lysende, saa blaa
staar Himlen bag den nysudsprungne Bøg,
bag Bøgeskoven hen langs Markens Rand,
og hvide Skyer i svage Striber staa
som Strømme i et Vand,
som Strimer Sne, som Mælkevejens Røg -
og bag mig som et Ur, jeg hører slaa,
kukker en Gøg.

Ak, denne stille, sagte Hjærtefryd
ved Foraarsluft, ved Lys og Fuglelyd -
du føler den - men hvo kan den forstaa?


{c:III}

Lyd i den lyse Bøgesal
af Barnestemmer og Hanegål.

Raab og Latter blandt lyse Bøge
af Børn, der Bukkar og Blomster søge.

Græsset staar højt og fuldt af Sol,
fuldt af Skovstjærne og Viol.

Der gaar en Sti gennem Skoven hen -
jeg maa den vandre en Gang igen.

Der gaar en Skovsti fra Led til Led,
saa silkeblankt bøjer sig Løvet ned.

Bøjer sig blødt og sænker sig tyst.
Hvor er her stille og svalt og lyst!

Du lyse Skov fra min Foraarstid -
hvo gør mig atter barneblid

og barnestille og barneren
som Græssets Blomster og Bøgens Gren?

T:Himmelblaat
F:Blaa som et Hav er Himlen
SIDE:24

Blaa som et Hav er Himlen
med Flaader af hvide Skyer.
Mit Øje følger med Vrimlen
af Sejl, der sagtelig flyer.

Blaa som et Hav er Himlen
med Skyer som Revler af Sand -
skinnende hvide Strimler,
der strækker sig hen under Land.

Blaa som et Hav er Himlen,
Blaavand uden Grænse og Grund.
Jeg stirrer og synker med Svimlen
i blaanende Blaat uden Bund.

T:Sommer
TOCTITEL:Sommer I-V
F:I Middelhavet, i de dybe Vande
SIDE:25-29

{c:I}

I Middelhavet, i de dybe Vande,
en Musling boer, hvoraf en Farve vindes,
det kosteligste Farvestof, som findes.

Og naar den løftes op til Dagens Lande,
forbløder den, og mens den gaar til Grunde,
der strømmer Purpur af dens Dødsensvunde.

En Digters Sjæl i Tavsheds Dybder boer,
og skal hans Tanke finde Form i Ord,
maa haarde Flænder martre ham til Døde,
saa Hjærtet kan i Purpur sig forbløde.


{c:II}

Stille, Granskoven tier,
kun Fluernes stadige Summen -
det er i den dybe Forstummen
Mindernes Melodier.

Disse Gange af Sand, disse Stammer,
og Duften af Harpix og Naale,
og Tykningens mosklædte Skaale,
og Solskinnets Pletter og Flammer.

Ak, Minder om døde Dage,
Begyndelsens henfarne Tider!
Granskov, Granskov - jeg lider
som den Gang for længe tilbage!

Granskov, i dit Dyb jeg mig gemmer;
ind under de hængende Grene
vil jeg skjule mig og være ene
og lytte til Tavshedens Stemmer.


{c:III}

Ene er du her - men uden Fred.
Stilhed, Stilhed er her - men ej Lykke.
Vi kan dulme, svale, skærme, skygge,
men vi hører til paa Tidens Bred.

Tiden er det aldrig tømte Kar -
øs kun evigt, evigt skal du tørste!
Lide skal du, længes som hin første
Dag, du under Skovens Skygger var.

Som en Strøm af Lava Livet brænder.
Stakkels du, som øste af dens Guld!
Strømmen rinder, lige rød og fuld,
Slakken slukkes mellem dine Hænder.


{c:IV}

Hvad hjælper de lønligste Minder,
jeg dybest i Granskoven finder?
Hvad hjælper, min henfarne Kvide
for alt, som jeg endnu maa lide?
Den Luft, som i Granerne suser,
ej løfter den Sten, der mig knuser.

Vé over hver Sjæl uden Styrke,
som vandrer sin Livsvej i Mørke,
vé over de lysrædde Sjæle,
der vil sig for Solskinnet fjæle
og knæler paa Skovmossets Puder
for gamle, afmægtige Guder!

Min Gud, om jeg havde Dig funden,
før Ungdommens Tid var udrunden,
da skulde for Klage og Kære
der stige en Sang til Din Ære.
Men vilde Du mig i det Dybe,
og lod Du blandt Krybet mig krybe,
saa giv mig omsider at stige
med vaklende Fjed mod Dit Rige!


{c:V}

Børnene leger ved Skovens Bræm,
bygger sig Huse af Sand.
Inde i Skoven, tilbage og frem,
vandrer en ensom Mand.

Solen synker, der bliver kaldt:
,,Børn, det er sent, kom ind!''
Hvor Solens de sidste Guldstrimer faldt,
suser en kølig Vind.

Børnene løber, Døren biir lukt.
Jeg stirrer fra Skovens Rand.
Det lufter mod Aften, Solen er slukt,
- og jeg byggede Huse af Sand.

T:Agnete
F:Der pipper en Fugl i Skoven
SIDE:30-31

Der pipper en Fugl i Skoven;
det lyder som Glas imod Glas.
Langt borte, højt oppe, foroven
gaar Blæstens brusende Bas.

Det er saa stille hernede,
som var det paa Havsens Bund.
Skyggerne rører sig sagte
over den græssede Grund.

Skygger og Solstrejf sig spinde
over den smalle Sti -
det er, som saae jeg langt inde
en Kvinde vandre forbi.

Og er det mon dig, Agnete,
der søger at finde frem
til Stien, som en Gang ledte
dig ned til Havmandens Hjem?

Den liden grøn Sti, som førte
dig ned under Bølgen blaa . . .
Ak, vaagned du nu, og hørte
du Himmerigs Klokker gaa?

Agneteliden i Lunde,
jeg søger og leder som du -
at leve paa Havets Bunde
det knuger mit Hjærte itu!

Bølge, ak bær mig mod Lyset,
fra Dybet og ind under Ø -
da vil jeg i Gensynsgyset
gærne paa Strandbredden dø!

T:Samtale
F:Saa er da alle Blomsterdrømme, drømte
SIDE:32-34

{ri:Vox animae:}
Saa er da alle Blomsterdrømme, drømte,
og alle bitre Glædeskalke tømte,
og alle Haab er dømte, er fordømte.

Og Somrens Guld er brugt, og slukt dens Stjærner,
og længer, længer bort sig Dagen fjærner,
en Dronning, fulgt af lyse Nætters Tærner.

Og Taagen græder over alle Grene,
og gule Pytter staar blandt Gadens Stene -
min Gud, min Gud, hvor er jeg bleven ene!


{ri:Vox Dei:}
Ensom, men ikke ene! Der er mange,
som ogsaa troede paa den gamle Slange
og lod i Livets Rosenkrat sig fange.

Ensom, men ej forladt! Se op, se frem!
Der staar en Sol bag Horisontens Bræm,
og naar du holder ud, du kommer hjem!


{ri:Vox animae:}
Der er ej Sol for mig, hvem Livet dømte,
fordi jeg aldrig håndled, altid drømte,
fordi i Kampens store Stund jeg rømte.

Mit Liv er taaget, glatte mine Veje,
og kort og angst er Hvilen paa mit Leje,
for jeg har ødt min Sjæl og alt mit Eje.


{ri:Vox Dei:}
Der er for dig ej jordisk Skat og Trøst.
Kun kort er Hvilen ved et fagert Bryst.
Til Vé sig vender, hvad der var din Lyst.

Der er kun Mig. Jeg bliver, alting døer.
Alt svinder bort som Morgentaagens Slør.
Kun Jeg er trofast, nu som altid før.

I Verdens Hvirvelstorm, i Tidens Flod
min Stjærne staar, dér hvor den altid stod,
og evigt kysser Hyrderne min Fod.

Du arme Pilgrim, træt af mange Mile -
Jeg er dig god, som Jeg er alle god.
Læg paa min Krybbes Straa dig trygt til Hvile

og plant mit Kors, hvor dine Roser stod!

T:Gule Blade
F:Højsommer er det, Juli. Alt er grønt
SIDE:35
N:sonnet

Højsommer er det, Juli. Alt er grønt
og stærkt og frodigt. Gyldne Roser flamme,
og Livet svulmer, stort og rigt og skønt.
Men over hine fjærne Bakkekamme

staar tunge Skyer - et Uvejr drager frem
og sluger Solen, mørkner By og Egn.
En Byge slæber som et Vaadd sin Bræm
og fanger Landet under Næt af Regn.

En Hvirvelstorm, et Haglvejr. Vindver lukkes
Folk løber hastigt i den smalle Gade -
jeg ser, hvor Linden piskes, krænges, dukkes.

Et Øs af Regn, en Skyllen ned af Væde . . .
Saa hofter det. Men Plænens grønne Klæde
er strøet med Lindens første gule Blade.

T:Von fern die Uhren schlagen 
U:Efter Eichendorff
TOCTITEL:Von fern die Uhren schlagen. (Efter Eichendorff.)
F:Der slaar et Ur langt borte
SIDE:36-37
NOTE:Gendigtning af Eichendorffs <xref poem="eichendorff2024060401" type="translation"/>.

Der slaar et Ur langt borte,
først fire Slag, saa ét;
Natlampen brænder døsigt,
din lille Seng staar redt.

Hør Vinden, hvor den klager -
det er, som én, der græd -
det er, som om jeg hørte
en Stemme, tynd og spæd.

Det er, som stod du derude
og bankede sagte paa -
du havde dig kun forvildet,
du vilde ej fra os gaa . . .

Som kunde jeg endnu én Gang
favne min lille Dreng
og bære dig endnu en Aften
hen til din lille Seng . . .

Ak Gud, det er kun Drømme,
kun Suk af Nattens Vind!
Længst fandt han Vejen hjemad
og fandt i Himlen ind . . .

T:Platanernes Susen
SIDE:38-41
TYPE:prose
N:stuckenberg

    Paa Højderne udenfor Bayonne, udenfor det gamle Bayonne . . .
    Vejen er bred, haard af Skærver, veltromlet, ren efter Regn, god at gaa paa.
    Det suser i de store Plataner, Solen skinner, langt ude bag det grønne, bakkede Land lyser Atlanterhavet som et Sølvbaand. Langt ude bag de fjærneste Træer staar Biarritz Fyr som en Søjle mod Luften.
    Biarritz! Jeg gik der igaar - jeg har endnu broget Grus i min Lomme fra Stranden derude ved Fyret! Nu bryder Brændingen derude mod Skærene!  Nu tordner Bølgerne op om Klipperne og splintres og risler i Sølvbække ned over den røde Sten, mens Braadsøen suger tilbage . . .
    Her paa Vejen gaar Børn forbi mig fra Skole og nikker til mig.
    Smaapiger i tærnede Forklæder og med smaa, brunlakerede Skolekurve . . .
    (Missa havde saadan en Kurv, da hun var syv Aar og gik i Skole nede i Rom,
    og jeg fulgte hende i de kolde, romerske Vintermorgener, og vi sagde til hinanden, at ,,Spys'' var ude, og at ,,Spys'' bed os i Fingrene og i Øreflipperne) . . .

{c:* * *}

    Jeg vedbliver at gaa henad Vejen udenfor Bayonne, det gamle Bayonne . . .
    Solen skinner, varmt og stikkende som før Uvejr, og den urolige Blæst fra Atlanterhavet suser over mig hen gennem Platanerne . . .
    Ad saadanne Veje gik Viggo Stuckenberg gærne . . .
    Der var saadan en Vej - men med Popler, ikke med Plataner - forbi det Hus, hvor han boede.
    Han og Ingeborg boede der, overfor Sorgenfri Skov, i Lyngby hjemme i Danmark.
    Hende jordfæstede de hvor? Et Steds paa den anden Side af Kloden ... Og han ligger længst under Stenen, vi satte ham paa Nørrebros Kirkegaard.
    Hvorfor ligger han længst dèr?
    Hvorfor gaar jeg - levende - ad en Vej i Frankrig, under blæsende Træer, og bærer Mindet om ham saa bittert og dybt i mit Hjærte?
    Roser lyser i Haverne, Frugter hænger halvmodne blandt blanke Blade, det lugter af Løg og Dild ud fra Urtebedene.
    Foran mig gaar et Postbud, ud og ind af de smaa Huse langs Vejen, bringer Nyt, bringer Sorg, bringer Glæde - saaer det altsammen som Korn langs Vejen . . .
    Verden er stor, Verden er altid ens. Vejen ved Sorgenfri, Vejen udenfor Bayonne. En enlig Vandrer - Stuckenberg den Gang, jeg idag. Postbudet ind til Villa Vennely, til Villa Martinelle . . .
    Det er, som holdt jeg hele mit Liv i begge mine
sitrende Hænder . . .

{c:* * *}

    Og ak! jeg er træt af de lange Vandringer hen over Jorden.
    Blaa Italien, blide Frankrig, rhingyldne Tyskland, Farvel!
    Nu længes jeg kun efter Vandringssommerens sidste Dag og efter Septembers mejede Marker og slagne Enge og sorte, fuldmodne Brombær paa Græsvolde, vaade af Høstmorgenens Dugg!

T:Dødens Skygger
F:Som Sneen falder, let og tyst
SIDE:42-43

Som Sneen falder, let og tyst,
saa er det med den Tid, der gaar
den drysser stille, Dag for Dag,
og før vi véd det, gik et Aar.

Og før vi véd det, gik et Aar,
og før vi véd det, gik der ti -
jeg syntes, jeg var ung igaar,
idag min Ungdom er forbi.

Som Lag af Sne, der falder tæt,
sig sænker stille Aar til Aar -
og sig mig, Spejl, er det en Plet
af Sne, der lyser i mit Haar?

Den rinder ud, den lange Tid,
de svinder bort, de mange Aar -
om føje er der intet mer,
og kun min Død mig forestaar.

Ak, salig den, hvis Sjæl paa Trods
af Verdens Løb og Støvets Aar
kan tro paa Liv for sig og sit,
som da han stod i fejrest Vaar!

Ja, salig den, hvis Tro holdt ud,
og som bag Alderdommens Sne
og Dødens Vinter, Gravens Gru
kan tro, han skal Livssolen se!

T:At tro
F:At tro er at løfte sit Blik
SIDE:44

At tro er at løfte sit Blik
til de evige Stjærner 
og haabe mod Tvivl og vide mod Visdom,
at skjult i de svimlende Dybder
vaager der En, som vogter og værner.

At tro er at føle en Afgrund
under sit Liv og sit Virke -
en Afgrund af Mørke, en Afgrund af Lys,
et Dyb af Jubel, et Dyb af Gys -
og vandre i Hverdagens Gader
som i en højtidelig Kirke.

T:Langfredag
F:Intet Lys og ingen Fred
SIDE:45-46

Intet Lys og ingen Fred,
alle Stjærner slukte,
alle Kærter brændte ned,
alle Himle lukte.

Graavejr og den kolde Vind
isner gennem Sjælen,
og til Hvile for min Kind
Skam- og Marterpælen.

Svøbeslag og Svøbeord
og det beske Bæger -
ingen paa den vide Jord,
der mig vederkvæger.

Ingen, Herre, uden Du,
uden Du og Dine -
i mit Mørke, i min Gru
vil Du mig velsigne.

Lad mig i Din Nadversal
Kalken med Dig tømme,
og lad i Din dybe Kval
min ringe Sorg udstrømme.

Da vil Du mig føre frem.
Fjærnt fra Nattesorgen
skal jeg se den gyldne Bræm
af Din Paaskemorgen.

T:Julerosen
F:Barn Jesus, jeg vil bringe Dig en Blomst!
SIDE:47-48

Barn Jesus, jeg vil bringe Dig en Blomst!

Men ikke Rosen . . . Ak, der dufted Roser
saa mangen duggvaad Sommermorgenstund -
der dufted Roser i min Moders Have.

De Roser døde med min bange Ungdom.
De sidste blomstrer paa to fjærne Grave.

Barn Jesus, jeg vil skænke Dig en Blomst!

Men ikke Liljen . . . Ak, den hvide Lilje,
som aander sødt og tungt, naar Torden truer,
naar i August de sorte Nætter luer
af tavse Lyn, der smelter Sind og Vilje.

Barn Jesus, jeg vil skænke Dig en Blomst!

Men ej Septembers duggede Reseda,
hvorom de sidste gyldne Bier summer.
Dens Duft er altfor god og ren til mig . . .
Jeg sænker Blikket, sørger og forstummer.

Barn Jesus, jeg vil skænke Dig en Blomst

og vover kun at vælge Aarets sidste,
den hvide, blege, født af Nat og Sne.

Jeg bryder tøvende de skøre Kviste
og samler med dem al mit Hjærtes Ve.
Saa maa det bære, eller det maa briste,

om Du vil naadig til min Gave sé!

T:To Digte
U:Af Guido Rubetti
TOCTITEL:To Digte af Guido Rubetti
F:Ak, naar jeg tænker paa det gamle Hjem
SIDE:49-51
TODO:Find originalerne

{c:I}
{ri:Esilio.}
Ak, naar jeg tænker paa det gamle Hjem,
og at jeg har forladt det, blot af Lyst
til Æventyr og fjærne, fremmede Lande -
da kan jeg græde som et lille Barn
og skammer mig slet ikke ... O mit Hjem,
Vejen er lang for den, som har forladt dig,
og aldrig mere kommer jeg tilbage . . .

Aa Mor, hvad gør min gode Søster nu?
Er hun bedrøvet, eller beder hun for mig
som den Gang, da vi begge to var smaa -
da bad hun altid for sin lille Broder . . .

Og du, Mor, gaar du i den stille Aften
fra Stue til Stue i det store Hus
og beder sagte med, og Graaden sitrer
i Bønnen og i din Røst? Aa, husker du, Mor?
,,At han maa blive god og ren og from
og flittig som sin Far - og lykkelig -
det give Du, o Gud, ham af din Naade!''

Det var din Bøn, o Moder, ved min Vugge . . .
Ak - spotter Gud et Moderhjærtes Sukke?


{c:II}
{ri:Il vestitino.}
Den lille Dragt, som Mamma syede til dig
af Silke og med gyldent Broderi
var flammefarvet, lyste som en Lue -
et Moderhjærte luede deri.

Jeg saae saa mangen Nat, at hun sad bøjet
og nynned stille, mens hun Naalen førte.
Ved Siden af stod Vuggen, hvor du sov.
Dit lille, trygge Aandedræt hun hørte.

Saa mange Aar er siden runden hen.
Du gik kun fra os, blev det den Gang sagt.
Men du kom aldrig mere hjem igen . . .
Syntes du ikke om din fine Dragt?

T:Den barmhjærtige Søster I-II
F:Der maa saa mange græde
SIDE:52-53

{c:I}

{ri:Verden til Søsteren:}
Der maa saa mange græde
paa denne lyse Jord -
saa mørkt et Blomsterflor
staar om hver gylden Glæde.

Der maa saa mange lide
i Højenloft, i ringe Vraa -
naar Sorgen banker paa,
det kan slet ingen vide.

Der maa saa mange sukke
paa Broen over Dødens Vand,
og Portene til Livets Land
hvert Øjeblik sig lukke.

Tak være den, som trøster,
Tak være den, der kvæger
og rækker som en Søster
det sidste svale Bæger.


{c:II}
{ri:Søsteren taler:}
Verden tvivler, Verden strider,
fanger aldrig Hjærtefred.
Stille søger mine Fjed
dem, der græder, dem, der lider.

Livet ganger brat paa Hæld,
og dets Lys med Sol bortrinder.
Men af Jesu Hjærtes Væld
strømmer Dag, som aldrig svinder.

T:Forstadsjul
F:Jul i de lange Gader
SIDE:54-56

Jul i de lange Gader
derude paa Vesterbro -
Jul i hullede Klæder
og uden Strømper og Sko.

Det blæser og Vinden isner
op fra Kalvebodstrand -
det regner, og over Gaden
staar Pytter af gulbrunt Vand.

Det fryser - de lange, lige
Rækker af Huse staa
med høje, skumle Façader,
graa imod Himmelens Graa.

Den triste og nøgne Baggaard
er dyb som en Brønd og sort -
et udgaaet Træ i et Hjørne -
og Træk fra den aabne Port . . .

Bag alle de sorte Ruder
ikke en Blomst, et Gardin -
kun paa en Snor højt oppe
flagrer lidt vaade Lin.

Der smutter fra Baghusdøren
en lille, forkommen Fyr -
vims og angst og forslagen -
et sky og snu lille Dyr.

Moer har sendt ham at tigge,
men hvis han kan sé sit Snit,
og sér Betjenten det ikke,
rapser han ogsaa lidt.

Der er jo saa raat derhjemme
paa Moders Femtesals Kvist -
lidt knitrende Ild i Ovrien
gør det strax mindre trist.

Saa vandrer han ned ad Gaden
sin ensomme, trofaste Gang -
hen over de Tusinder Tage
gaar Telefontraadens Sang.

Det er i de mørke Lande
paa Vester- og Nørrebro,
saa mange smaa Menneskeplanter
blandt haardeste Stene gro.

Saa mange smaa levende Sjæle,
der aldrig til Lyset kom . . .
Ak I, som har Hjærte og Ævne -
tag dem og plant dem om!

T:Nytaarsnat
U:En Korsvej
F:Ak, hvor det gør godt, et Øjeblik
SIDE:57-61

{ci:Ahasverus}
{cis:(kommer, sætter sig træt paa en Sten ved Foden af en Vejviser).}
Ak, hvor det gør godt, et Øjeblik
at hvile de vandremødige Lemmer!
Fødderne værker - for Brystet det stemmer . . .
Det er blevet saadan en hævdvunden Skik,
godkendt paa allerhøjeste Sted,
at hvor fire Veje hverandre møde,
har jeg Nytaarsnat Lov at slaa mig ned -

saa hviler en Stund den evige Jøde!

Hør, hvor den larmer, den store By!
Knald og Gnister stiger mod Sky,
korybantisk de fejrer det nye Aars Komme -
maaske det har slugt dem, før det er omme!

Men Natten er deres, Midnattens Time . . .
Jeg gik gennem Gaderne, saae dem stime,
hørte dem raabe, fornam deres Jubel -
Raketterne strimede Nathimlens Kuppel.
Jeg gik gennem Larmen, jeg gik forbi;
bag mig forsvandt de sidste Kaserner.
Jeg fandt over Marken en ensom Sti,
som førte herud under Nathimlens Stjærner -
Himlens alvorlige Stjærner . . .
{cs:(Han ser op.)}

Dybt nede i Syd, bag Chausseens Træer,
staar der en Stjærne med blaaligt Skær -
Vinterens Stjærne heroppe i Nord,
aldrig ses den paa Sommerens Himmel . . .
Jeg saae den højest blandt Stjærnernes Vrimmel
Nytaarsnat ved Nilen ifjor . . .

Jeg har deroppe saa mange Venner
paa Stjærnehimlen - jeg kender dem -
og troer næsten ogsaa, at de mig kender
og tænker: ,,Finder han aldrig hjem,
den gamle Mand, som vandrer dernede
Aarhundred ud, Aarhundred ind,
som En, der er gaaet ud for at lede
efter et tabt, et kosteligt Smykke?''

Ak, de har Ret, hvis de tænker saadan!
Jeg leder og leder, jeg gamle Mand -
leder efter Fred, efter Lykke!
{cs:(Pause.)}

Et glædeligt Nytaar, et godt nyt Aar
ønsker de nu hverandre derinde.
Skuddene drøner, og Klokkerne gaar,
det runger fra Raadhustaarnets Tinde;
svulmende stiger Larmen mod Sky -
Nytaaret holder sit Indtog i By!

Ja vist - hos mange er det kun Vane!
En tankeløs Skik! Et Ord ved et Glas!
Hr. Laps, Hr. Døgenigt og Frøken Flane
kommer den Fest ogsaa vel tilpas!
Dem er det, der mest nyder Nytaarsglæderne
- med Forstadspøbien og Bærmen fra Stræderne.

Men er der, blandt alle de Daarer og Taaber,
Hvalpe og Bøller og Tøse og Tasker,
blandt Bægerklirren og Knald af Flasker
ogsaa dem, som virkelig haaber,
som virkelig venter, virkelig tror,
at iaar skal bringe mer end ifjor
og - hvad det tilsidst kommer an paa især -
at de selv iaar skal bli’ mere værd?
Med min temmelig lange Erfaring paa Bagen
fristes jeg til at se skeptisk paa Sagen . . .

Men se, mens jeg snakker, nærmer sig Stunden.
Tidernes Engel har Luren for Munden.
Snart skal det lyde: ,,Et Aar er død!
Det nye Aar er til Verden fød!»
Saa ofte jeg end har oplevet Timen:
mer højtidsfuld end al Klokkékimen
er mig det lille, tørre Knæk,
naar Uhret Nytaarsnat falder til Slag:
- om nogle Minuter er Aaret væk,
og et nyt rinder op med den nye Dag!

Da er det, jeg altid maa tænke paa,
at én Gang skal alle Aar forgaa,
alle Aar blive gamle og brugte,
tilintetgjorte, af Fortiden slugte,
og en _evig_ Nytaarsdag skal oprinde -
om ogsaa vi _den_ vil glædelig finde?

Hvo véd, ak, hvo véd? - O Stad derinde,
hvor mange af os vil Naade finde?

Naar Dommedagsuhret én Gang slaar -
hvor mange af os for Dommen bestaar?
Naar det store Nytaarsgry bryder frem,
hvor mange af os har funden hjem,
hvor mange kan efter Natten og Sorgen
ønske hinanden en glædelig Morgen?

Det Spørgsmaal grubler jeg altid paa,
naar jeg hører Nytaarsklokkerne gaa.
Den Gaade ligger mig tungt paa Sinde,
hver Gang jeg ser Nytaarsmorgenen rinde.
{cs:(Tavshed. Fra Staden lyder fjærnt tolv stærke Slag. Derpaa et mægtigt Glædesudbrud og opstigende Fyrværkeri. Ahasverus rejser sig.)}

Min Hvile er omme. Atter af Sted!
Over Jorden ud, omkring Jorden rundt!
Døje Hede og Kulde, Godt og Ondt,
til næste Nytaar giver mig Fred.
Og altid gruble paa samme Gaade:
om Verden - som Jorden - kun gaar i en Ring,
Aar efter Aar de samme Sving,
ad samme Bane, paa samme Maade -
eller om Mennesket virkelig stiger
ad Aarene op mod de evige Riger?
{cs:(Han fjærner sig ud over Marken, indtil hans høje sorte Skyggerids synes at blive borte mellem Stjærnerne.)}

T:Paludan-Müller
TOCTITEL:Paludan-Müller I-II
F:Her har han vandret
SIDE:62-66

{c:I}

Her har han vandret,
her i de krogede Gader.
Meget er ikke forandret.
Med sorte og smudsige Ruder
luder endnu de brøstfældige gamle Façader.

Her, hvor bestandig det regner,
gik han, den fine og blide.
Sé, hvor hans hvide
Ansigt i Omrids sig tegner
skarpt imod Regnaftnens Graa,
sé ham ad Fortovet gaa
og for den sorte Katrine, den lyse Eline
vige beskedent til Side.

Her har han levet,
her, hvor fra Kippe og Kælder
Uhumskhed stiger.
Her har han skrevet,
drømt sig de reneste Riger,
digtet en Verden, hvor Sollys og Salighed vælder.


{c:II}

Her har han levet i Kødet - men ikke hans Aand,
Løst var hans Tanke af alle de jordiske Baand,
svæved i Rummet
højt, hvor alt Jordisk i Tavshed og Lys er forstummet.

Ung fandt han Vej til Olymp, og han blev der for stedse.
Ilden, der gløded hans Sjæl, var fra Gudernes Esse.
Al hans Forlængsel
var at befries fra Jordlivet som fra et Fængsel.

Musen ham førte som Yngling til Helikons Danse,
og om hans Pande usynlig laa Laurernes Kranse.
Guden, der dræber
Marsyas, aandede paa ham med hellige Læber.

Lad kun Satyrer og Fauner og Nymfernes Skarer
rase i Skovmørket! Hvem Citharøden bevarer
svimmel ej daaner;
kølig og dagklar og ren staar Skjalden, hvor Himmelen
blaaner.

Himmel er over hans Hoved og Himmel i Sjælen.
Jordlivets Slanger kan stinge Helten i Hælen;
Dødsbaalets Flammer
lutrer for Slakker, læger for Saar og for Skrammer.

Tiden og Verden han skued og vejed og dømte,
saae, hvor vi alle fra Kampen og Fanerne rømte,
saae, hvor vi svigted -
Adam, din Sjæls Forlis til et Epos blev digtet!

Thi bag Parnas der knejser en højere Tinde.
Lynet og Lyset fra Sinai saae Digteren skinne;
Lovordets Tavler
flammer og dømmer en Slægt, som kun æder og avler.

Længst det ham tyktes, at Verden var moden til Dommen.
Se dog - i Sol og i Maane er Tegnene kommen!
Tidernes Runer
varsler, at snart skal vi høre de sidste Basuner.

Alt er forgængeligt - Rigdom og Elskov og Ære!
Bedre er Dødsrigets Fred end i Verden at være.
Venus, din Varme
glemmes saa dybt i Persefones kølige Arme.

T:Anima benedetta 
U:(Efter Jacopone da Todi)
TOCTITEL:Anima benedetta. (Efter Jacopone da Todi)
F:O Sjæl, som er velsignet
SIDE:67-68
TODO:Find originalen


O Sjæl, som er velsignet
af Herren i det Høje,
opløft til Jesu Kvide
dit taarefyldte Øje.

Se Herrens hellige Fødder
til Korsets Planke naglet
og sé hans rene Legem
af Vunder overhaglet.

Se Hænderne, der en Gang
dig skabte - magtesløse
og naglegennemstungne
til Frelse for Fortabte.

Og se det hellige Hoved,
det skønneste, der fandtes,
ak se det tornekranset
og ganske overblodigt.

Se Saaret i hans Side
og Blodet,, som udstrømmer -
se alt, han maatte lide,
at Gud dig ikke dømmer.

Og Hjærtet, gennemstunget,
ak, af saa dyb en Vunde
at frelse hele Verden,
som ligger i det Onde.

Græd, at han maatte lide
paa Korset for vor Glæde -
græd, Sjæl, som Gud har signet
Det er dig godt at græde.

T:Cupio dissolvi
U:Efter Camilla Battista Varani
TOCTITEL:Cupio dissolvi. (Efter Camilla Battista Varani) 
F:Hvor end jeg færdes, kun paa et jeg tænker
SIDE:69-72

Hvor end jeg færdes, kun paa et jeg tænker:
Hvo giver vel mit unge Hjærte Fred?
Nedbøjet gaar jeg, lagt i tunge Lænker,
og Sorgen følger alle mine Fjed.
En Daare, der i jordisk Lyst sig sænker!
og Verdens Glans og Pragt jeg ledes ved.
Kun eet Sted er der Lys og Trøst og Varme -
Ak, Jesus - og det er i Dine Arme!

Dit Aasyn ene kan min Smerte lindre,
i Lys og Sødme klæder Du min Sjæl!
Du, Herre, tænder Glæden i mit Indre
og træder Sorgens Drage under Hæl.
Du lader alle Haabets Stjærner tindre,
gør Hjærtet modigt, Tanken karsk og sæl -
Ak, Herre, vær i alt mit Liv til Stede,
saa jeg kan leve trygt og dø med Glæde!

Et gad jeg vide, Gud og Herre kære,
om mine hede Bønner ej Dig krænker?
Og jeg gad vide, om med Ret jeg tænker,
at blot jeg venter, vil Du hos mig være?
Thi i den bitre Død min Sjæl Du sænker,
og lidt det vilde stemme med' Din Ære,
om aldrig Dagen kom, da Du mig henter . . .
Husk, Tiden falder lang for den, som venter!

Du ved, o Herre, at jeg er Dig tro,
Du ved, at Dag og Nat til Dig jeg stunder.
Ak, Herre, saa lad ej min Sjæl gaa under;
i Verden har jeg ingen Rist og Ro,
thi kun paa Dig til hver en Tid jeg grunder.
Din Vilje ske - men jeg kan ikke tro,
og jeg forstaar ej, at det kan Dig glæde,
at se mig gaa paa Jorden her og græde!

Hvis ikke Blusel bandt min Jomfrumund,
jeg vilde sige Dig et lønligt Ord:
,,Mit Hjærte, det er Dit i hver en Stund!''
Da ynkedes Du vist af Hjærtens Grund
og tog mig bort fra denne tomme Jord.
Thi kun hos Dig, hos Dig min Længsel boer
og - tør jeg sige det med bange Læber? -
at til Din Mund, Dit Kys min Længsel stræber!

Kan hænde, andre tror, jeg har Dig kær;
de ser min Andagt, ser min Fromheds Taare.
Jeg ved, o Herre, det er intet værd
at græde rørt, og dog Dit Hjerte saare.
Der er kun Plads for Helte i Din Hær,
Du vender Ryggen til den fejge Daare,
som møder op blandt Dine tapre Venner
og dog vil være tvende Herrers Tjener.

Een Naade, milde Herre, Du mig unde,
og gør saa ellers med mig, hvad Du vil:
opflam til Kærlighed mit Hjærtes Grunde,
at det for evigt Dig maa høre til.
Aa, jeg er lunken, snar kun til det Onde,
mens Du, o Herre, ser taalmodigt til.
Skænk mig Din Naade, til mit Blik skal briste,
saa jeg maa tjene trofast til det sidste!

Til ingen anden Ting mit Hjærte trænger
end elske Dig og være helt Din Brud.
O gode Jesus, slet alt andet ud,
saa kun ved Dig min Sjæl, min Tanke hænger.
Og som en gammel Klædning bort jeg slænger
mig selv, mit Jeg, og er kun Dig, min Gud!
Ak, lad tilintetgjort i denne Lue
mig snart Dit skønne, hellige Aasyn skue!

T:Danmark
F:En Bondestue staar bygt i Nord
SIDE:73-74

En Bondestue staar bygt i Nord,
saa yderligt paa Europas Jord.

Hav i Øster og Hav i Vest.
Fra Hav til Hav gaar den susende Blæst.

Paa Stranden, hvor Bølgerne evigt gaa,
ligger der fuldt af Skaller smaa.

Bag Stuen ligger en Have i Læ,
ligger der Marker med Korn og Kræ.

Om Stuen løfter sig lyse Bøge
og Egepurrer, som Storme krøge.

Solen skinner i Stuen ind,
lyser i blanke Stob af Tin.

Malede Skabe langs Væggen staa
med røde Roser og Liljer blaa.

Paa Bordet dufter Reseda i Krus,
fylder med Sødme det hele Hus.

Glad til Arbejd gaar Mand og Kvinde;
Børnene leger ude og inde.

Hvad hedder det Hus ved Nordenstrand?
Danmark er det, vort Fædrpland!

Signe den Gud, som Landet os gav,
vor Stue Østen og Vesten for Hav!

SLUTSEKTION


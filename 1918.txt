KILDE:Hans Ahlmann: <i>Genlyd af Dagene</i>, Gyldendalske Boghandel. Nordisk Forlag, København, 1918.
DIGTER:ahlmann
FACSIMILE:130024106201-color.pdf
FACSIMILE-SIDER:121
TITELBLAD:Hans Ahlmann / Genlyd af Dagene // Gyldendalske Boghandel - Nordisk / Forlag - Kjøbenhavn og Kristiania / MCMXVIII
NOTE:Efter titelbladet følger mottoet: ,,Naar Glæden kom, naar Glæden sprang, / jeg sang dig, Liv, en Melodi, / o vil du lytte til min Sang, / skal Lykken langsomt gaa forbi.''


T:Dengang og nu
F:Det var dengang, da hver en Blæst
SIDE:1-4

Det var dengang, da hver en Blæst
fik drejet En snart Syd, snart Nord,
og naar det blæste op til Fest,
man glemte alt, og bort man fo’r -

tilbad en dejlig Mund en Kvæld,
fordi den var saa smuk og ny,
og bød den samme Kvæld Farvel
og havde glemt den næste Gry.

Det var dengang, da Livet sprang
forbi mig paa en Harefod,
og jeg sprang efter, fuld af Sang,
og glemte, hvad jeg efterlod.

* * *

Nu ser jeg ikke mer’ saa mangt,
men hvad jeg sér, tar mig i Ed,
med Dybets Magt har hver forlangt
at blive set i Evighed:

Det lille Barn som snart i Leg,
og snart i Undren gaar omkring,
og som bestandig drager mig
til Livets klare Kildespring, -

det grønne Træ, der suser hen,
sagtmodigt, viist: o Vandrer, vent!
hvergang jeg vandrer bort igen,
er noget skønt i Sindet hændt, -

og min Veninde, mørk og fin,
som, skøn af Sjæl, foragter Ord,
og er en dyb og heftig Vin
og Bruset i mit Sangerkor, -

og den, som sorgfuld gaar forbi
og græder: Jeg var aldrig ung!
og slynger i min Melodi
en Klage, trist og træt og tung, -

og sidst - naar alt ved Nat er slukt
min egen Sjæl, der stirrer ud
og tænker paa saa høj en Flugt
paa karske Vinger - o, min Gud.

* * *

I lér, I bruser om min Stol,
I smiler, sukker - dybt og kendt,
I er min Regn, I er min Sol,
og hvis I gaar, er alting endt.

Bliv altid hos mig, vær mig god
og bær om Livets Kaar mig Bud,
og kræv min Sang og kræv mit Blod,
til Hjertets Kul er helt brændt ud.

* * *

Ak, Liv, som kommer og forgaar,
saa armt paa Smil, saa rigt paa Skrig,
din Haand var oftest ru og haard,
dog kyssed jeg din Kjortels Flig, -

og naar din Haand er mild og god
og tysser Sindet, vrangt og vildt,
jeg ligger krummet for din Fod, -
paa mig var Regn og Sol ej spildt.

Naar Glæden kom, naar Glæden sprang
jeg sang dig, Liv, en Melodi,
o, vil du lytte til min Sang,
skal Lykken langsomt gaa forbi.

SEKTION:Fra Vaar til Vaar

T:Foraaret
F:Paa Væggene hang der Portrætter
SIDE:7-8

Paa Væggene hang der Portrætter
af Aandens udvalgte Mænd,
hvis tusinde Dage og Nætter
forlængst var vejrede hen;
der hang de - og rundt om i Bøger
stod, hvad de elsked og léd.
Vi sad her i Natten og talte.
om altings Forkrænkelighed.

Vi sad her, i levende Live
og saa over Tidernes Sø
og vidste, vi skulde forblive
en Stund - og saa visselig dø,
omsider i Søen sænke
vort Liv, vor dyreste Skat,
det var, som vi bar paa en Lænke
i denne tungsindige Nat.

Da Lampen begyndte at falme,
tog jeg Farvel, og gik ud,
da steg der fra Morgnen en Salme
et sagte, dirrende Bud,
en Smaafugl øvede Røsten
i Frugthavers blændende Skær,
en Rosenvifte fra Østen
gik over Buske og Træer.

Et Morgenskær gik mig i Møde,
som hentedes Himlene ned,
de Døde var slet ikke døde,
alt var en Uendelighed -
jeg selv gik blandt Morgenens Gaver
en fri og udødelig Gang,
i rosenfarvede Haver
sad der en Smaafugl og sang.


T:Violer
F:Hvem nævnede Violer
SIDE:9-10

Hvem nævnede Violer,
saa Sné og Kulde vég,
af mange glemte Aftner
en Foraarsaften steg:
fra Vinduet strøg en Luftning,
en Haspe rørtes blidt,
fra Gaden dybt dernede
kom Lyd af Mængdens Skridt.

Hvor fjernt dog Vinen lyste
og den gule Appelsin,
langt borte - eller =drømte=
jeg kun en Violin?
I Glasset stod Violer,
sortblaanende, som om
den hele Aftens Skumring
fra disse Blomster kom.

Igennem Stuen strømmed
Sekunders travle Tog,
de mumlede og mumled’
et sært, beængstet Sprog,
jeg hørte tusind Lyde,
mon nu? - men de fo’r hen,
de strømmende Sekunder
kom mumlende igen.

Det tog i Dørens Haandtag,
et Brus - og ved mit Bryst
jeg hørte Mørket tale
og lé i hendes Røst,
det var som skjulte Kilder
i Brystet paa mig sprang,
de blaa Sekunder standsed
afmægtigt deres Gang.

Violer - hør i Navnet:
En Fest, der er forbi,
en Symfoni af Savnet
har sænket sig deri.
Violer - sagte hviner
paa Mindets mørke Sti
to vilde Violiner,
o Violiner, ti.

T:Længsel og Lænker
F:Nu kommer de blide Nætter
SIDE:11-12

Nu kommer de blide Nætter,
da Regnen sagte strømmer,
vi lytter, og vi drømmer,
at vi gaar En imøde
paa store, grønne Sletter -
nu kommer de blide Nætter.

Nu kommer de høje Dage
med kølig Luft at drikke,
men Drømmen standser ikke,
jeg ser i mange Øjne
Længsel som Skyer jage -
nu kommer de høje Dage.

Der ligger i Havnen Skibe,
de gør imod Vaaren en Bøjning,
rykker i deres Fortøjning:
I sydlige Oceaner
er der en Duft at gribe -
vi er som fortøjede Skibe.

Men hvem fik sprængt sine Lænker -
vi sværger ved Liv og Ære,
at nu - at nu skal det være!
Vi sværger, til vi segner,
hver Vaar, naar Vandet stænker -
men hvem fik sprængt sine Lænker?

T:Foraarsnat
F:I den tause Nat er jeg vaagnet op
SIDE:13-14

I den tause Nat er jeg vaagnet op,
der staar Stjerneild over Poplens Top,
og det pusler lidt ved min Vindueskrog
som en liflig Lyd i et halvglemt Sprog.

Hvem gad sove nu - jeg gaar hastigt ud,
som om En derude har sendt mig Bud,
o du Sø, som stivned den Vinter lang,
har du kaldt mig ud med din mørke Sang?

Og du Stjernesværm i et Rum saa blaat,
er det dig, der kalder saa dybt og godt?
Jeg vil gaa og gaa, til min Fod bli’r mat
jeg var altid Ven med den tause Nat, -

den har gydt sit Mørke, sit Stjerneskin
som en evig Pragt i mit usle Sind,
o du gode Nat, hvis der er en Gud,
er det dig, der er ham det bedste Bud, -

selv en Skorstenspibe, mod Himlen rakt,
bliver tempelskøn ved din mørke Magt,
nn kan Tanken flyve sin stille Flugt,
under Stjernehimlen er alting smukt.

Og jeg staar tilsidst ved et slukket Hus
i min Vandringsfryd, i min Foraarsrus
og besværger Natten at suse tyst
over En, der gjorde mit Hjerte lyst.

For vi vandrer ud under Stjerners Baal
og vi tror, vi gaar uden Méd og Maal,
og dog standser vi paa den samme Vej,
hvor vi sidste Aar stod en Nat i Maj, -

i de mørke Ruder gaar Skyer forbi,
og jeg ser mit Liv som en Drøm deri
og besværger Natten at suse tyst
over En, der gjorde det mørke lyst.

T:Stjernen
F:Den første blege Stjerne
SIDE:15

Den første blege Stjerne
tyst funklende jeg saa
gaa frem i Aftnens Blaa,
nu maa Alverden gerne
hensmuldre og forgaa.

Det er som blev jeg mindet
af dette Stjerneskælv
i Himlens dybe Hvælv,
det er som om der skinned’
en Stjerne i mig selv.

Det er som fra det Fjerne
et Lys. der paa mig saa:
Se paa mig - og forstaa!
Jeg er det Lys, den Stjerne,
som aldrig skal forgaa.

T:Sang
F:Nu drysser Kastanjen sin Rakkel
SIDE:16-17

Nu drysser Kastanjen sin Rakkel,
et lyserødt Smuld, over Flisen,
det bortføres sagte af Brisen,
    og Træerne bruser
    som Sale og Sluser
for Fuglenes søde Spektakel.

Nu sender Syrenen sin Bølge
af Duft mod et Hjærte, hvor Kvalen
staar krumbøjet Vagt ved Portalen,
    men viger og viger,
    mens Duftbølgen sniger
sig ind med sit lydløse Følge.

Og Aftnen vil komme, - den blide,
den blaanende Aften, og Vinden
vil blafrende stryge om Kinden,
    snart heftigt, snart roligt
    som En, der fortroligt
gaar mørkøjet tæt ved min Side.

Ja, Aftnen vil komme, o Tiden,
da Træernes lysende Rakler,
udvisket i Skumringen, vakler
    som Genskin, der kommer
    med Bud fra en Sommer,
der blomstred for tusind Aar siden.

Nu svulmer mit Hjerte i Kraften,
og kom nu, du eneste ene,
og gør os i Verden alene,
    helt fjerne, helt nære,
    o vær mig, du kære,
som selve den skumrende Aften.

T:Sommeraften
F:Nu segner alle Vinde
SIDE:18

Nu segner alle Vinde,
og Himlen bliver bleg,
den allermindste Sti
    og Vejens Mile
fik Ro og faldt i Hvile -
om jeg nu mødte dig!

Den mørke Ahorn løfter
sin Stamme mørk og svaj,
dens Grene stryger tyst
    henover Huset,
der er i Bladesuset
en evig Sang om dig.

I denne stille Aften,
ved denne tause Vej,
mens Vinden synger mørkt
    i Ahornløvet,
jeg stiger over Støvet,
fordi jeg elsker dig.

T:Stille
F:Nu mørkner Aftnen, nu blander Hylden
SIDE:19

Nu mørkner Aftnen, nu blander Hylden
sin Duft med Duften af Æblerosen,
der staar et Taageslør op af Mosen,
og Horisonten er ganske gylden.

Og Fuglesangen er helt forstummet,
den sidste Brusen i Træets Krone
er døet hen som en flygtig Tone,
nu strømmer Stilheden ud i Rummet.

Nu glider Himlen og Jorden sammen
i denne Stilhed, i denne Smuldren, -
jeg mærker Ahornens Løv om Skuldren,
og jeg har slynget min Arm om Stammen.

T:Forvandling
F:God Nat, god Nat
SIDE:20

God Nat, god Nat -
med ét var alt: Musikens Flugt,
det Foraarsvers, som klang saa smukt,
af Natten slukt.

En Stjernes Ild
stod ensomt over Skyers Tog,
og Poplen talte, mørk og klog,
sit dybe Sprog.

Men det forsvandt -
imod mig paa den dunkle Vej
kom Løvets Brus, kom Stjernen bleg,
skabt om til dig -

Kom hin Musik,
som nylig svulmed, steg og faldt,
kom Stjerneild, kom Løv, kom alt
i din Gestalt.

T:Sommerstrofe
F:Længe havde Solen skinnet
SIDE:21-

Længe havde Solen skinnet,
nu kom Regnen - mens den plasker,
driver Solen ned i Sindet
som en Vin i mørke Flasker.

Kunde jeg engang, naar siden
du og jeg igen er bænket,
skænke dig et Glas af Tiden,
hvori denne Sol er sænket, -

kunde jeg - du skulde mærke
Morgen gro og Middag gløde,
Dagene i lyse Særke
løbe Aftnerne i Møde, -

aftenrødt mod Natten graane,
fjerne Glimt, der lydløst lyner,
mens en genfærdsagtig Maane
fylder Øjnene med Syner.

Duft paa Duft du skulde ane,
- mangekrydret Somren kommer, -
skulde ane, du min Svane,
Sødmen af din egen Sommer.

T:Sommernat ad Strandvejen
F:De store Træer mumler
SIDE:22-23

De store Træer mumler,
det mørkner imod Øst,
de blege Lygter tændes
indunder Sverrigs Kyst,

de flimrer saa uroligt
som blæste fjernt en Blæst,
gengangeragtigt rejser
sig Himlen imod Vest.

Jasminens Duft forsøder
den mørke lune Luft,
det er som om den gemte
paa tusind Somres Duft, -

den bølger under Vinden,
som steg og sank et Bryst,
det er som om den gemte
paa tüsind Somres Lyst.

Og for en ensom Vandrer,
som Byerne forlod,
er det som gamle Somre,
der stille genopstod,

han hører, naar han standser,
helt nær en Elskers Ord,
besværgende, skønt Stemmen
blev stum i sorten Jord, -

o, den som elsker Natten,
hans dybe Blik kan se
en Kreds af søde Aasyn,
der længst holdt op at lé.

De er de mange Somre,
der susende fór hen -
den Vandrende langs Stranden
tror selv han gaar igen.

T:Et lille Barn
F:Lille Barn, som tumled
SIDE:24

Lille Barn, som tumled
ad Døren ind med Bulder,
Stuens Skygger fløj som Fnug,
da du fuld af Latterkluk
la’ Armen om min Skulder.

Kilder sprang i Hjertet,
som Frosten havde bundet,
ved dit Smil, som straaled’ vidt,
tændte jeg taknemlig mit -
men nu er du forsvundet.

Lille Barn, løb vid’re
ind ad en andens Laage,
kommer du igen forbi,
fuld af Sol og Melodi:
lys op i mine Kroge.

T:September
F:De matte Roser bliver daglig færre
SIDE:25

De matte Roser bliver daglig færre,
afmægtige de sig med Muld forener,
det var i Juni Roserne var Herre,
nu dufter Haven dulgt af Gravenstener.

Og Luften er saa klar - det er, som Øjet
og Hjertet vides ud - og se jeg kender
en flygtig Stund min Pande blive strøget
af kølige og stærke Guddomshænder.

I denne Luft jeg er saa nær det fjerne,
helt nær jeg ser de dybblaa Bølger spille,
og fjernt jeg ser, som saa jeg paa en Stjerne,
de skønne Asters, der gør Hjertet stille.

Om Natten vaagner jeg og lytter længe,
mens Æblet falder tungt paa Græssets Pude, -
hvem der engang fik Ro som disse Enge,
som disse Haver, denne Skov derude.

T:Oktoberaften paa Frederiksberg
F:Vel mødt, du frie Landevej
SIDE:26-27

Vel mødt, du frie Landevej,
mens Løv og Mørke daler ned,
din rene Høstluft drikker jeg
og føler mig saa stærk derved,
hvor her er stille - Vejens Træ’r
staar sænkt i overjordisk Ro,
for kort Tid siden gik dog her
en Strøm af Folk, der sang og lo.

Her sværmed Par - de kom og svandt
i Sommeraftnen lun og lang,
mens Skumringstraaden spandt og spandt,
og Nattergalen henrykt sang,
her smeltedes det kolde De
ved Blikkets Varme til et Du,
her gik de to og to forbi,
men nu - hvor er her øde nu.

Hvert Ord, hvert Blik - alt gik paa Flugt
henover Søndermarkens Top,
og Haven dér er mørk og lukt,
en enlig Lygte lyser op
et sparsomt Felt af Slottets Mur
med et fantastisk øde Skær -
hør Slagene fra Kirkens Ur,
det er som kom de ganske nær.

Helt sært at høre - otte, ni -
det sidste Slag kom tungt og mat,
det er, som alt var nu forbi
og helt til Høsten overladt,
saa kom da, Høst, og vis mig Vej,
hvor du har ubegrænset Magt,
lad dine Blade dække mig
som Laser af en Kejserdragt, -

og mens de daler mere tæt,
og Luften er saa stærk og mild,
lad straale gennem Træers Net
de store Stjerners blege Ild,
de er en Vandringsmand til Trøst,
naar Skygger jager i hans Sind -
kom lad os vandre, Broder Høst,
i dine tause Riger ind.

T:Efteraar
F:Det stormed i Nat, og det pøste
SIDE:28-29

Det stormed i Nat, og det pøste
    i Spande, i Strømme,
i Morges stod Solen og løste
sig langsomt af hvidlige Drømme,
og havde det stormet og regnet,
saa blev det nu tyst som i Thule,
kun Bladene segned og segned,
    afmægtige, gule.

Og Straaenes Dugperler minded
    i Solen om Sole,
og Vildvinen gløded - det skinned’
af Purpur og Blod i dens Kjole,
og højt paa en Bakke drev Manden
sit Hestespand - højt over Gaarde,
saa guddomsbelyst, at en anden
    fortabte sig saare.

Alt Jordens og alting foroven
    var tændt af én Flamme,
det var, som om Manden bag Ploven
og Duggen var ét og det samme, -
saa stort kan kun Dagene skinne,
naar Somren omsider skal fare,
langt borte drev Skyer for Vinde,
    som drømtes de bare.

Da Lyset begyndte at graane
    i fattige Træer,
da steg denne dødsstille Maane
med Klipper og stivnede Bræer -
se Bladene falder og falder
og frister den trætte som Pude:
hvil - hvil, men bag Grenene kalder
    og gløder min Rude.

T:I de tause Alléer
F:Det er i de tause Alléer
SIDE:30

Det er i de tause Alléer,
hør otte Slag af et Ur,
imellem de lyttende Stammer
graaner en Sandstensfigur,
og Luften er blid af en Brise,
der stryger den fugtige Flise
og Slotshavens mørknende Mur.

Hvorfor gaar jeg pludselig langsomt
og trækker saa dybt mit Vejr
og følger med spejdende Øjne
Vesthimlens blegnende Skær
bag Træernes sortnende Krone -
jeg standser og hører en Tone,
fjernt, fjernt - og uendelig nær.

Den kalder, den kalder som Klokker
i Evighedsegnene svunget,
jeg kan ikke komme, skønt Spydet
forlængst i mit Hjerte er stunget,
jeg kan ikke komme for Smerte,
der ligger en Graad i mit Hjerte,
som endnu ikke er sunget.

T:Et lillle Barn dør
F:Der flimred Sol i Kanalens Vand
SIDE:31-32

Der flimred Sol i Kanalens Vand,
der tændtes Haab, og der vaagned Viljer,
paa Blomstertorvet der stod en Brand,
en Offerflamme, fra Paaskeliljer.

Men bedst som Safterne trængte paa,
og Fuglekvidret tog paa at smægte,
et lille Hjerte holdt op at slaa,
en Barnehaand hørte op at fægte.

Tilgiv mig, hellige Vaar, som før
har set mig bøje mit Knæ i Glæde,
jeg lukker sagte din gyldne Dør
og maa en dunklere Vej betræde.

For jeg maa følge et Smil paa Vej,
der laa og lyste i bløde Vige,
et Stykke kun - og saa standser jeg
og stirrer ind i et høstligt Rige:

Der skriger Viber i Skumring tæt,
der staar et Dødsskær i fjerne Ruder,
og bagved Skoven, der luder træt,
ej noget Daggry en Dag bebuder.

Tilgiv mig, Vaar - i dit grønne Tog
du maa, du kære, i Aar mig savne,
du kan ej aabne to Øjenlaag -
o, Foraar, giv mig et Barn at favne.

T:Foraarsskumring
F:Aftnen er kølig, men Lindene
SIDE:33

Aftnen er kølig, men Lindene
    grønnes for Øjet,
Pilen har aabnet sin Favn,
over Grønsværet bøjet,
Droslens bestandige Røst
er en vellystfuld Klage,
alt, der kan glædes, er tændt
mod de svulmende Nætter og Dage.

Atter skal hemmeligt Vindene
    bruse i Løvet,
Bægre, der sukker i Savn,
skulde vorde bestøvet,
alting skal vokse i Lyst
og skal drages og drage, -
Hjertet alene staar vendt
mod en Vaar, der ej kommer tilbage.

T:En Aften
F:En fremmed By en Aften sén
SIDE:34-36

En fremmed By en Aften sén
og Hus ved Hus, en øde Egn,
jeg gaar og gaar - bestandig Sten,
hvor er et Træ, et vaarligt Tegn?
ak hvor er vel min egen Vaar,
mit Haab, mit Mod som mig forlod,
er det min Høst, jeg gaar imod?

Det mumler i den mørke Flod,
og Stjernen glimter, fjern og mat,
og ser paa den, der paa sin Fod
maa vandre i en jordisk Nat, -
med sammenfoldet Vingefang
min Længsel, imod Stjernen vendt,
har Stjernen spurgt: Er alting endt?

Et oplyst Vindu - hvem har tændt
sit Lys endnu, saa sent, maaské
en anden ensom, det er hændt
at være vaagen med sin Vé,
lev vel - men hør: et Buestrøg,
ja stands og vent - en sagte Lyst
fortrænger dig, du gule Høst.

Ja hør en Cellos mørke Røst -
o Længsel, spil nu Vingen vidt
og stig imod den fjerne Kyst,
som du har stirret mod saa tidt, -
nu bliver Stjernen atter min
og Mælkevejenes Opal,
jeg giver Rummet al min Kval.

Musik, Musik, som dyb og sval
befrier Sindets trange Suk - -
der gaar igennem Hjertets Sal,
usynlig og usynlig smuk
en tyst Gestalt, fortrolig nær
som Vinden i en Nat i Maj -
Musik, nu knæler jeg for dig,

fordi du paa den øde Vej
har ladet ské, hvad længst er skét,
Musik, mit Foraar døde ej,
jeg har det lyst i Luften sét,
lad komme Tid med Savn og Sot
og skønne Ting, der gaar i Skaar -
naar du, Musik, ej fra mig gaar.

Bliv ved, jeg lytter - Tiden gaar
som Fnug paa Marken flyver hen,
velkommen, du min grønne Vaar,
det tabte kommer nær igen - -
kun med en Smerte i sit Smil,
men skønnere end det forgik
og evigt mit - o du Musik.

T:Den Fløjtende
F:
SIDE:37-

Henad Morgen, naar det dæmrer,
er der En, som i min Slummer,
sender fløjtelyse Strømme -
hvem der evigt kunde drømme
for i Evighed at lytte -
og jeg føler det som Kummer,
naar den Fløjtende forstummer.

Mens det fløjter, bliver Stuen
til et solbeskinnet Dige,
for min Fod er store Enge, -
fløjt nu dybt, Du, fløjt nu længe,
for langt borte ser jeg Vejen
over stejle Fjelde stige
mod et tusindaarigt Rige.

- - -

Hvem der sang - o, det var Stæren,
fri i Verden, uforpligtet,
fløjted den om fjerne Fjeldes
Ungdomsland, hvor ingen ældes -
lille Bror, lad intet Foraar
komme, da din Røst har svigtet,
Gud velsigne dig for Digtet.

SLUTSEKTION

SEKTION:Arabesker

T:Engang
F:Langt borte hørte hun Violiner
SIDE:41-42

Langt borte hørte hun Violiner
og lo beklemt i Forventnings-Vé,
af Smilet steg der to Amoriner,
der strejfed’ Balkjolens skære Sne -
da Mama gav hende Blomst i Haaret,
stod hun i Stilhed komplet bedaaret
af denne Datter, af denne Fé.

Det blev en Aften, som aldrig glemtes,
hver spændt Forventning kom her tilkort, -
fra Instrumenterne snaksomt stemtes,
til sidste Tone var døet bort,
var der i Salens gratiøse Vrimmel,
i Tonebruset en Duft, en Himmel -
ak, denne Aften var altfor kort.

Hun havde mærket hans Øjnes Skotten,
der var en mærkelig Magt deri,
de var saa leende i Gavotten,
i Menuetten var det forbi -
da han citered’ det Vers af Goethe,
det var som om hendes Hjerte fødte
en sød og fremmed Melankoli.

Men det blev Opbrud - de maatte til det,
og de blev skilt ved et høfligt Buk,
men naar Ens Papa og Mama vil det,
saa maa man, - maa man, skønt med et Suk - -
hvad Dato er det - jeg kysser Tallet,
og Mama med, som gav Lov til Ballet,
o Gud, hvor var han dog fin og smuk!

Og Vognen skumplede gennem Gyder,
hun sad og drømte sig fra sit Savn,
i Stjernespillet, mens Drømmen syder,
ser hun hans Ansigt, ser hun hans Navn, - -
det var dengang - det er længe siden,
I drømmer ikke, I Børn af Tiden,
I unge Damer i København.

Jeg hører ingen Eroter liste,
naar Stemmen taler, og Øjet sér,
I er saa vaagne og saa bevidste,
I véd paa Forhaand alt det, der skér,
hvor hun var henrykt, er I forfløjne
jeg savner Stjerner i Jeres Øjne
og Amoriner hver Gang I lér.

T:Ung Pige
F:Klokken er kun syv
SIDE:43

    Klokken er kun syv,
    som en tidlig Tyv
Dagningen i mørke Slør sig viser,
    ingen er at sé,
    kun lidt Fygesné
flyver flygtigt over Gadens Fliser.

    Sov saa lunt og godt,
    vaagner, gaber blot,
svøber sig i Tæpperne de Taftes,
    blunder, smiler lidt,
    vaagner helt med ét:
=mente= han det virkelig i Aftes?

    Grunder, falder hen,
    sover dybt igen,
Smilets Gaade hendes Læbe slører, - -
    Fygesneen snor
    sig i sære Spor,
Uret slaar syv Slag, som ingen hører.

T:Tivoli
F:Aftenen kommer, og Træerne svulmer
SIDE:44-46

Aftenen kommer, og Træerne svulmer
    i denne luftige By,
farvede Lygtelys straaler og ulmer,
    Harlekin opstaar paany,
Paafuglen sank, og han steg af dens Aske,
og Columbine med Mime og Maske
    drager ham, hvid som en Sky.

Paafuglen stiger med hemmelig Mine,
    men mellem mørknende Træ’r
sværmer nu Kjolerne, lette og fine
    ind i de skiftende Skær,
og i dig selv har en Harlekin sejret,
se Columbine, mangfoldig belejret,
    viger og kommer dig nær.

Lyset og Skyggerne Verden forvandler,
    og denne Verden er din,
Øjne som Mørke og tegnet som Mandler
    maner dig: kom og bliv min!
Nuet er Herre, - o Nuet det dyre
skaber dig om til en klimprende Lyre,
    hør nu de Rutschendes Hvin.

Lysene, Raabene, Mørket i Øjne,
    Duften af Blomster og Haar!
Uger og Dage maa længst være fløjne,
    siden i Dag og i Gaar -
Grubler, som fødtes paany, nu skal Tanken
glemmes for Blodets livsalige Banken
    talløse tumlende Aar.
    
Aarevis blev du for Glæden besveget,
    nu kan du lykkeligt lé,
i det kinesiske Taarn er du steget:
    Venner, Veninder, o se!
Udregnen stiger fra Jorden og mødes
stille med Himlen - skal Luftriget fødes?
    Alting i Aften kan ske.

Venner, engang var jeg gammel og Grubler,
    nu er det endelig skét:
Glædernes Stad med de funklende Kupler
    har jeg i Skumringen sét,
Gnister fra Ildregnen gløder og daler,
se jeg gaar ind gennem Glædens Portaler,
    lysende som en Komét.

- - -

Pludselig kommer det - Lysene falmer,
    Harlekin, Verden er graa,
Raadhusets Malme som Dommedagssalmer
    drøned, og alt gik i Staa,
Drømmen i Øjnene, alting blev slukket,
Hjertet er vaagnet, har rejst sig, har sukket
    Grubler, min Ven, lad os gaa.

T:Rosenborg Slot
F:Se paa Sandstenens Tegning, hvor den drejer
SIDE:47

Se paa Sandstenens Tegning, hvor den drejer
sig dristigt paa den mørkerøde Mur,
den Kunstner, der har buet disse Streger,
han har elsket at spille i Dur -- -
det er mere nogle Linjer, der leger
end haandgribelig Arkitektur, -

det er mere som et Bud om den Ynde,
hvormed en Kavallér i et Buk,
før en Hyrdefest langsomt skal begynde,
tilhvisker madame, at hun er smuk:
Eders Ankler er som Raadyrets tynde,
Eders Stemme er som Silke og Suk.

Det er Roser, der blomstrer omkring Slottet -
lad dem tusindvis blomstre som en Trang
i et Hjerte, der byrdefuldt har maattet
bryde ud i en gallisk Kompliment,
lad dem hviske, indtil Hybnerne er blottet:
Her har vandret Hyrdinder engang.

T:Karneval
F:Lad os glemme hinanden i Nat
SIDE:48-49

Lad os glemme hinanden i Nat -
som en Fisk, der er lynsnar og glat,
skal du sno dig i Glimt, som et Nu -
jeg vil gøre det samme som du,
lad os glemme, mens Timerne gaar,
vore Hjerters urolige Aar,
og saa huske hinanden - hvornaar?

Og vi skiltes med modige Smil,
jeg för bort i en Automobil,
og jeg følte en Frihed, en Magt,
mens jeg retted’ min Harlekindragt:
Jeg vil svømme om mangen Galej
og med Lethed faa Ja af et Nej,
jeg har Tænder i Nat som en Haj.

Der var Trængsel ved Festens Portal,
her er Harlekin - Plads for en Gal!
jeg rev Dørene op til et Rum, -
da standsed jeg, slagen og stum,
og jeg mærked i Hjertet et Spyd:
o Karneval, hvor er din Fryd!
dér dansed de uden en Lyd -

som Trælle, der koblede staar,
som Orm i en Ormegaard,
de dansed med Bug imod Bug
og krænkede Venus i Smug,
de jaged en Fest af min Hu,
de flaaede Drømmen itu,
o Mona - Guds Død, hvor er Du?

O, Mona - jeg rased, jeg skreg,
med Knoerne slog jeg mig Vej,
min Hjerne var smertende tom,
da hvisked det: vend dig dog om -
en Stemme, en sødmefuld Ro!
jeg vendte mig hastigt og lo
og knæled og kyssed din Sko.

Vi fulgte et bydende Bud
og iled i Foraaret ud,
vi flygted’ fra Ormenes Fest
og ud i den vaarlige Blæst,
hvor Dufte som flygtige Spor
stod op fra den sortnende Jord -
og Venus straaled i Nord.

T:Aften ved Havet
F:Over gamle og mosgro’de Tage
SIDE:50-51

Over gamle og mosgro’de Tage
gled der Skyer som rolige Dage,
bag en Skyrand laa Solen begravet -
det var Sommer, en Aften ved Havet.

Hun stod lysklædt paa Stranden, alene,
som et Skumsprøjt blandt Skaller og Stene,
som en Søster til Ternen og Maagen, -
i det Fjerne lød Vandenes Kogen.

Og hun stirred paa Bølgernes Horde,
som om Blikket i Skummet blev borte,
hun var selv som en vandrende Bølge,
der har revet sig løs fra sit Følge.

Da jeg raabte: Min hvide Veninde!
saa jeg Ansigtets Perleglans skinne,
og som Havet, den tause Betvinger,
gik hun mod mig med spilede Vinger, -

og hun lukked dem om mine Skuldre,
da begyndte Alverden at smuldre,
baade Stranden og Stenen og Maagen,
i det Fjerne lød Vandenes Kogen.

Hele Verden laa brudt og bedøvet,
og kun Lyngtoppen talte med Støvet,
og vi selv var i Tysthed begravet
som to Bølger, der favnes i Havet.

T:Roserne
F:Der er ingen, der fortæller som Roserne
SIDE:52

Der er ingen, der fortæller som Roserne
    om Livets skiftende Væld,
snart mumlende som en Kilde,
snart som en Violoncel,
alt det, der sank i Glemsel,
af Smerte og flygtig Skæmt,
vækkes igen af en Rose -
Roserne har intet glemt.

De vil tale, saa længe du lyster det,
    lidt sløret - i Rosernes Aand,
du kan sidde mange Timer
med en Rose i din Haand, -
men stundom maa du spørge:
Er det Tiderne, der gik -?
Fik de saa skøn en Tone
i Rosernes Musik.

Der er ingen, der kan digte som Roserne
    om Livets mærkværdige Spil -
nogle griber sig til Hjertet
og lukker Øjnene til,
og de kysser deres Rose,
mens de lytter til dens Aand -
du kan sidde mange Timer
med en Rose i din Haand.

T:En Digter
U:(Sophus Michaëlis)
F:
SIDE:53-
N:michaelis
NOTE:Cf. <xref work="michaelis/1893"/>
TODO:Tjek linket

Kunstner er han først -
han former Sproget som en Vaseformer,
hvem Længsel efter Linjens Pragt bestormer,
hærger, hidser som en Tørst -
hvis Hjerte raser
ved et Brud, en Brøst.
Hans Vers er Vaser,
Mennesker til Lyst.

Op af hver Vases Mund
Solblomster lér mod Solens gyldne Naade,
berust af Dagen og af Livets Gaade,
Livsaften strømmer sund
som Vin i Vinjer,
som en Sang til Gud, -
af Lerets Linjer
sprang der Blomster ud.

Digter, tag Digtet her,
Beundringens og Takkens Blomsterklase,
sat i en skrøbelig, beskeden Vase,
en skønnere var De værd,
men Haanden svigter,
hvad der er Hjertet nær,
Solblomsters Digter,
tag Digtet her.

T:Symposion
F:Blæsten blæser over By
SIDE:55-56
N:bellman

Blæsten blæser over By
med sit rustne Mæle,
nu skal Mørkets tunge Sky
for vort Øje dvæle,
som om Menneskenes Flok
ikke havde Mørke nok
i de skræmte Sjæle.

Her er Lyset tændt igen,
Mørket skal vi jage,
under Faklerne, min Ven,
stod vi alle Dage,
her gaar Rus og Aand i Haand,
hør i vort Symposion
Gudens Solskinsstemme.

Dionysos, dunkle Gud,
til dit Tempel rømmer,
uden Baand og uden Bud,
vi, som stundom drømmer
om en Frihed, der forgik,
Livets inderste Musik
fra dit Tempel strømmer.

Dionysos - for i Nat
bliv hos os i Laget,
siden, af dit Blik besat,
gaar vi ud i Slaget,
den, som ej af Glæden drak,
men faldt hen i Vé og Ak,
ham har Livet vraget.

Dionysos, grønne Gud
under din Ægide
folder vi vor Jubel ud,
larmende og blide,
du har rørt os med din Haand,
Bellman og Anakreon
sidder ved vor Side.

T:Storveziren i Shiras
F:I den store gamle Have
SIDE:57-60

I den store gamle Have
var der ingen Folk at sé,
hist og her laa lyse Pletter
af den sidste hvide Sne,
der var ganske, ganske stille
i den skumrende Allé.

Den var fyldt af Aftnens sære,
uudgrundelige Vejr, -
der blev tændt et Lys langt borte,
og vi fulgte dette Skær,
der snart skinned, snart blev borte
bag de underlige Trær, -

disse graaliggrønne Stammer
med den farveblege Lød
stod omkring os som en Fortid,
der halvt lever, halvt er død, -
se nu skinned Lyset atter
med en dyb og heftig Glød.

Over Broerne, der buer,
stod vi stille uden Ord,
og det spandt og spandt omkring os,
mens en Skyttel lydløst för,
vi gled ind i Aftnens Billed
paa en Væv, en kæmpestor -

mine Traade løb i dine,
og dit Mønster løb i mit,
og den graaliggrønne Tone
listed falmet og lidt slidt
som en Skygge ind i Væven,
ganske stille, ganske blidt.

* * *

Det var samme fjerne Aften,
at jeg famlende fik sagt,
at ifald jeg nogensinde
ved en overjordisk Magt
fik et Ninive, et Babylon
at se i deres Pragt:

- de gigantiske Paladser,
omflimrede af Sol,
og i Tempelmørket Guden,
som mumlende befol,
og de morgenstille Sletter,
hvor en hellig Hane gol, -

var det alt mig velbekendt,
alt det sælsomme vil ské
hver en Aften hun gaar mod mig
med sin Lyst og med sin Vé,
jeg behøver ikke Ninive
og Babylon at sé.

* * *

Saa forsvandt hun - som en Sejler,
der lidt duvende staar
gennem Skumringshavets Bølger.
Hendes sortnende Haar
er et Silkesejl, der blafrende
i Foraarsvinden slaar.

* * *

Se, der hang tre døde Fugle
paa en Fuglehandlers Krog,
da jeg strøg dem henad Vingerne,
da lettedes et Aag,
og det lød i mine Øren
paa et mørkt og graadkvalt Sprog:

Hvem er du, som kommer syngende
og minder om vor Nød,
vi saa Hav og Himmel blaane,
da din Jubelstemme lød,
men naar Livet har den Tone,
saa lad Døden være Død.

Hvem er du, som giver Døde
af din Glædes Overflod,
og jeg svared: jeg er En,
der blev forvist og gjorde Bod,
og nu skimter Minareterne
og Glansen af min Flod.

Jeg er En, som kommer syngende,
af Glæde desperat,
Jeg er hjemvendt fra Forvisning
i en graa fortvivlet Stat,
jeg er Storvezir i Shiras
i det femte Kalifat.

Og paa Vejen til min Herre
og Kalif, som alt formaar,
jeg har Ho’det fuldt af Fabler,
o, jeg synger, mens jeg gaar,
og det blafrer i min Kaftan,
og det blæser i mit Haar.

SLUTSEKTION

SEKTION:Vandringer

T:Den Vandrende
F:Tag dit Blik fra denne Rude
SIDE:63-64

Tag dit Blik fra denne Rude,
hvorfor vandre, altid vandre -?
de, der møder dig derude,
er ej fremmede - kun andre,
samme Skove, samme Skyer,
samme Sjæle, som sig væbner
i de smaa og store Byer -
samme Skove, samme Skæbner.

- - -

Hvorfor vandre - for at =være=,
for at aande har jeg vandret,
for at bære, du min Kære,
dybest i mig, uforandret,
det, der snart vil gaa af Minde
under Dagenes Forandring
det, som skabtes for at skinne,
det skal skinne paa min Vandring.

Vandre, vandre - Længslen, Lysten
fik jeg vel af mine Fædre,
o at gaa fra Vaar til Høsten,
længselsfuld, var =noget= bedre?
hør en Stemme fra de døde:
Frænde, fri dig, fly de andre,
gaa bestandig Et i Møde -
den, der elsker, han maa vandre.


T:Vandring i Bjærgene
F:Det er en Søndagmorgenstund
SIDE:65-66

Det er en Søndagmorgenstund,
det gyldne Skær i Dalens Bund
staar som en mild og munter Spot
mod andre Dages Graat i Graat,
ja selv den fjerne strenge Sné
paa Bjærgets Top maa sagte lé.

Og Dagen gaar med Sol og Blaat
og Graners Grønt - hvor alt er godt,
hvor Verden dog er smuk og ny
og Hjertet som en Sommersky,
den Sne deroppe skal jeg naa, -
omsider falder Mørket paa.

Jeg stiger gennem Sten og Krat,
imod mig gaar saa ren en Nat,
de Stjærner, som nu bryder ud,
er ikke Stjerner mér, men Gud,
her er saa stor en Hellighed,
som intet Lavlandshjerte véd.

Jeg vandrede ved Kvæld og Gry
i Bjærge, i den store By,
jeg hører stundom nævnt et Navn
og fyldes af en Sang, et Savn -
o Vandringstid i Sol, i Graat,
hvor har du gjort mit Hjerte godt.


T:Foraar i Dalarne
F:Nu blaaner Elven helt mørkeblaat
SIDE:67

Nu blaaner Elven helt mørkeblaat,
og Skygger gaar over Sætrens Riller,
og Birkens Løv farer vildsomt ud,
naar Vinden krammer Og kilder,
det skinner grønt i det hele Lén,
og hver en Fugl er en Pokkers En,
der slænger uhørte Triller.

De røde Huse bli’r foraarsmalt,
og gamle Kvinder ta’r Simestolen
og flytter ud foran Stuens Dør
og varmer Skroget i Solen,
de lytter langt til den kaade Elv,
det ler i Rynkerne, og jeg selv
har lutter Sølv i Fiolen.

T:En Have i Astrakan
F:Hør, det suser i Akacierne - og atter
SIDE:68

Hør, det suser i Akacierne - og atter
blev et Foraar en Vandrer forundt!
Omkring Springvandets lønlige Latter
gaar en Klosterskoles Pigebørn rundt.

De har mørkerøde, skyggende Hatte,
deres Kjoler, deres Livbaand er ens,
men hvis to er forsigtige og satte,
er der ti, der er urolige til Béns, -

saa urolige af Vaaren, saa kaade,
at jeg ikke kan faa Øjnene fat,
men jeg aner en Kildespringets Fraade
i Øjnenes kaukasiske Nat.

De gaar parvis forbi mig om Fontænen
som et Foraar i sort og i rødt,
mens det suser af Akacier over Plænen
som en sorgfuld, der Glæden har mødt.

T:Erindringer i Skumringen
F:Naar jeg drikker denne Vin, ser jeg Pinjer
SIDE:69-70

Naar jeg drikker denne Vin, ser jeg Pinjer,
og det blaaner i Himlen som engang,
da jeg gik i et Land, hvor Landets Linjer
og Menneskebørnene sang,
de var Sønner og Døtre af Solen,
de var Sorgløshedens skinnende Frugt,
deres Sprog var som Ild og Zinnober
og som Ild og som Svaler i Flugt.

Jeg har ligget paa en Slette i det fjerne
ved en Kirke for den hellige Frans,
det var Nat, og der var Stjerne ved Stjerne
med en dyb, uforglemmelig Glans,
jeg kan sé dem skinne her i Mørket
som et Sølvskær, der over dig gaar,
jeg vil drikke denne Vin for de Stjerner,
der skinner i min Elskedes Haar.

- - -

Har du været i San Marco, naar de spilled’
under Kuplerne, og Korene sang,
jeg har ønsket - o nej hedt har jeg villet,
at vi hørte det sammen engang:
Du skal helt drive bort med Musiken,
og tænke, Musiken er mig,
saa jeg endelig, du stille, du mørke,
faar sagt dig, hvor jeg elsker dig.

- - -

Naar vi nærmer os Alpernes Højder,
bliver Hjertet saa underligt stort:
vi kan høre de paniske Fløjter
vi kan se gennem Livsglædens Port,
o der løber os i Blodet en Varme
af Solen og Solens Musik,
jeg vil slynge min Fløjte ud i Havet,
hvis Italien i Mørke forgik.

T:Vandring gennem Heden
F:Der steg Lærker imod Himlen
SIDE:71-72

        Der steg Lærker imod Himlen,
        og de sang i deres Flugt,
        som om Struben skulde sprænges,
        førend Glæden helt blev brugt,
        de tog Himlen selv til Vidne
        paa, at Sang var deres Kald -
jeg kom morgenfrisk fra Viborg og gik syngende mod Hald.

        I Azuren brændte Solen,
        der kom krydret Duft af Jord
        og af Blomster - om Plantagen
        stod et dejligt blaaligt Flor,
        men ved Middagstid vég Solen,
        det blev Graavejr, blev lidt Blæst -
jeg blev ked af Landevejen og gik fløjtende mod Vest.

        Da den sidste Gran var bag mig,
        stod jeg frank og fuglefri
        i den milevide Hede
        paa en smal og slynget Sti:
        den løb bort imellem Bakker
        som et Barn blandt tunge Sind,
jeg gik trøstigt efter Barnet i den brune Hede ind.

        Her kom Ensomheden mod mig,
        den var mørk, men uden Svig,
        over Lyngens brune Bølger
        lød et vildt, vemodigt Skrig:
        Det var Viben, det var Viben,
        det var Hedens egen Røst,
som en Hilsen skreg en Vibe dybt inde fra mit Bryst.    

        Da jeg lagde mig i Heden
        ved den graa og smalle Vej,
        der løb hid og did i Lyngen
        som et lille Barn i Leg,
        og da Vinden blæste paa mig
        under Graavejrshimlens Hvælv,
var det ganske, som om Lyngen, som Heden var mig selv.

        Var det ganskem, som om Verden
        smuldred hen, blev ingenting,
        jeg laa længe, længe, længe
        og saa mig kendt omkring,
        da de mørke Toppe nikked:
        Hvis du vil, saa bliv og glem -
var det helt, som jeg omsider, lidt træt, var kommet hjem.

T:Babeta i Bjærgene
F:I ,,Meistertrunk'' drak vi en Jubelskaal
SIDE:73-75

I ,,Meistertrunk'' drak vi en Jubelskaal,
Babeta var Gæst ved Festen,
men nu er Jublen blevet til Skraal,
og Glansen er gaaet af Gæsten.
Bjærgene spørger, i Snepragt klædt:
Hører I ogsaa til Lavlandets Æt?
Nu maa vi i Bjærget og svare -
kom lad Babeta fare.

Det springer i Brønden med Klunk og Klang,
og Taarnene kroer sig i Vrimlen,
men Floden bruser med større Sang,
og Bjærget er nærmere Himlen, -
tidt naar dit Krus bliver stødt mod mit Krus,
glemmer jeg Kruset - jeg hører et Brus
af Kildernes syngende Vælde
og Klangen fra Køernes Bjælde.

Du husker den Aften - en Synsrand som Rav,
og Blomsternes søvnige Gyngen,
og Mørket faldt, mens vi, trætte, tav
paa Vej imod Tavshedens Syngen, -
pludselig stod der med kulsort Uld,
hornet, en Vædder, en Belzebul,
men højt over Satan og Véen
Stjernernes Øjne og Snéen.

De rene Morgner, hvor Flodernes Bugt
gav Sølvblink i græsgrønne Sletter,
og Middagsstundernes Fyrretræslugt
og alle de kølige Nætter:
Øjnene vandred i Stjerners Flok,
kunde slet ikke faa Stjerner nok,
de store og kølige klare -
kom, lad Babeta fare.

Der brister saa mangen en Drøm itu
i evigt Samvær med Dværge,
kom, Ven, lad os vandre en Tid endnu
imellem de hellige Bjærge, -
Aftnen skal komme, da Vej gaar ned,
da Byen funkler i Herlighed,
hvert Torv og hvert fattigt Stræde
faar Lys af din egen Glæde, -

da ligger der Skær over alt, du ser,
af Sné - og du hører det bruse,
den hellige Ensomhed sagte sner
om Lavlandets lave Huse, -
Lavlandsslægten, du træt forlod,
strækker du Armene ud imod,
det Blod, som har fyldt dine Aarer,
har Kræfter til tusinde Daarer.

Og kommer Babeta, er Underet skét,
mens Dage og Uger er fløjne:
det hvide Bjærg har du sælsomt set
selv i- Babetas Øjne -
Aften blir Nat, mens du lidt efter lidt
ser Kvinde og Stjerne og Sné blive ét,
det danser imod dig i Skare!
Men nu lad Babeta fare.

T:Volga i Astrakan
F:Alt brast. Det var i Dagene
SIDE:76-80

Alt brast. Det var i Dagene,
da Frost slog om i Tø,
og Kilderne kom jagende
ned i min blanke Sø, -
der risled i det smeltende
en sød og klinger Lyd,
en skøn Dag gik jeg væltende
og bovnende mod Syd.

Og blafrende kom Vindene,
og Solen gav mit Spejl
en Glans saa blaa, saa skinnende,
og Baade strøg med Sejl,
de krænged’ sejgt og knirkende
op mod min stride Strøm,
paa Bredderne stod Birkene
indslumrede, i Drøm.

De stod saa stumt, saa lukkede
og vugged’ deres Top,
indtil en Dag de sukkede
helt dybt, og vaagned’ op -
en af dem sagde grundende:
Gud ved, hvor jeg kom hen?
Og En, søvndrukken, blundende
jeg sover lidt igen.

Og atter blæste Blæstene,
og Skyer sejled’ højt,
da kom der fint og festende
det allerførste Fløjt
det sused’ næppe kendeligt
i Birkeløvet hen,
men grænseløst, uendeligt:
Fløjt, Fugl, o fløjt igen.

Den tav en Stund, erindrende
den lange Vinters Tvang,
nu skinned Himlen tindrende,
dens Bryst løb fuld af Sang!
saa kom det, stille strømmende,
alt lytted’ - Liv og Støv,
og Birkene stod drømmende
og blanded’ deres Løv.

Og Vinden slapped’ Skuldrene
og sank i Græsset ned,
der blev saa tyst og smuldrende
langs med min grønne Bred,
alt aabned sig, fornemmende
Guds Dyb i dette Spil,
en Sang, sig selv forglemmende,
var alt, hvad der var til. -

Da Aftenvinden luftende
strøg med et sagte Pres,
blev Rummet fuldt af Duftene
fra Birk og solet Græs,
og Skygger sløred Sletterne,
en Pram kom bred og lang,
mørk var den Mand som Nætterne,
der agters stod og sang.

Det var den Tid, da sejlende
de store Skyer gled
beundrende og bejlende
for Himmelbuen ned,
det var den Tid, da slumrende
Alverden om mig laa,
jeg spejded' i det skumrende,
det sortnende og blaa.

Det mørkned’ under Hvælvene,
jeg strømmed’ tungt min Vej-,
da stod der fjern og skælvende
en Stjerne over mig,
en Stjerne stor og svimlende
fandt ud af Himlens Fang,
saa tyst den kom fra Himlene
og standsede sin Gang.

Da brast i mig alt sovende -
o Stjerne fjern og bleg:
fra Dybet op til Skovene
begæred’ jeg kun dig,
dengang du stille sænkede
dig usét i mit Skød,
forløstes det, som lænkede
mit Liv til evig Død.

* * *

Men far nu vel, alt brusende -
der sang engang en Fugl - -
nu dovner jeg blandt Husene,
min Strøm er grim og gul,
jeg raadner her i Stæderne
som Vandet i et Kar, -
er det en Pris for Glæderne,
saa gid de ikke var.

Her standsede jeg segnende,
mit Spejl er mørkt og mat,
dog kommer Stjernen blegnende
hver god og skyfri Nat
langt borte gaar nu drømmende
Smaakilderne i Elv,
o, hvem der nu kom strømmende
tilbage til sig selv.

SLUTSEKTION

SEKTION:Forstad

T:Aften
F:Det er Aften. Horisonten
SIDE:83-84

            Det er Aften. Horisonten
            er som Blod, som giødet Jærn,
            gennem Vesterbros Passage
            larmer Livet som en Kværn,
            snart helt nær og snart helt fjern,
hvis du kom fra Skovens Sus eller Havets salte Brus,
vilde Luften her omkring dig slaa imod dig som en Gus -
            hvis du kom fra Skovens Sus.

            I det mørke Fortovsmylder
            bli’r der hilst med Vink og Pst!
            og et Blik signaliserer:
            Der er Panseren fra sidst!
            Hør Jargonens viltre Gnist:
,,den er fin'' og ,,den er nejs'' - ,,hvad er du for en Stabejs'',
det er ,,Vester'', der i Fliptøj og med Fjer er undervejs -
            ,,den er fin'' og ,,den er nejs''.

            Det er ,,Vester'', der befriet
            kaster Dagens Byrder bort
            og gaar ind til sine Glæder
            for at glemme Dagens Tort,
            hu og hej, vort Liv er kort!
det var godt, at Dagen gik i den skallede Butik,
vil du med til Bal i ,,Fuglen'', der er ,,Bang'' i den Musik, -
            det var godt, at Dagen gik.

            Det blev stille, da jeg drejed’
            ad en Sidegade ned,
            hvor hvert Hus stod dødt og gustent
            og gav samme graa Besked:
            Hvis du vidste, hvad vi ved,
blev der Jammer i din Sang, saa din Lyres Strenge sprang,
aa du taabelige Digter, vend kun om og spar din Gang
            og forskaan os for din Sang.

            Men jeg saa paa dem og svared:
            Jeg gaar godt med jer i Spænd,
            jeg har bo’t bag disse Mure,
            var dog altid jeres Ven,
            kan I kende mig igen?
Da blev Tonen varm og mild: Ven fra før, fór du da vild?
Du, som gik bag disse Mure, véd, at Livet her er Spild.
            Da blev Tonen varm og mild.

            Fra den graa og gustne Gade
            kom jeg ned til Havnens Kaj,
            her var Aftnen stor og stille,
            fra en Baad et dæmpet Praj,
            her var Lugt af Salt og Beg, -
og en Skonnert ,,Floribel'' gjorde klar til snart Farvel
med de sorte Rær og Master imod Himlens blaa Pastel -
            tag mig med, o ,,Floribel''.

T:Julens Aasyn
F:Gennem Efteraarets Slud
SIDE:85-86

Gennem Efteraarets Slud
saa jeg fjernt et Aasyn skinne,
snart belyst, snart slettet ud
som et gammelt, bleget Minde,
men som Mørket steg og steg,
var det, som om Taagen veg
fra et Smil i Mørket inde.

Hver en høstlig Kvæld der randt,
vogtede jeg overmaade
paa det Skær, som spandt og spandt
ømt 1 Mørket sine Traade,
stundom skylled’ Mørket hen,
men saa stod det der igen,
Smilet, som en gylden Gaade.

Men en Aften var det slukt,
og jeg vandred’ uden Hvile
efter Smilet, sært og smukt,
mange ørkesløse Mile,
det var sildigt, da jeg bad
En, der sammensunken sad
under nøgne, frosne Pile:

Har du ikke sét en Glans,
sét et Smil for meget Trætte?
Og mit Blik faldt ind i hans:
Hvor hans Øjne var forgrædte, -
da stod Smilet om hans Mund,
om hans Øjne - og en Stund
var kun Smilet - ene dette.

Da vi to gik sammen bort,
var det, som om Stjerner sneede
rundt omkring os - Jordens Tort
og Fortræd laa langt dernede
mellem Piles triste Sus -
han tog Afsked ved mit Hus,
allerede, allerede.

Jeg stod længe ved min Dør,
Pilens Sus mit Øre naaede,
ingenting var mér som før,
alt var Mulm og Grav og Gaade,
naar det lyste over Vej,
var det ham, der vendte sig
som et Glimt i Mørkets Fraade.

T:Nytaar (1917)
F:Han standser ved sin Rude
SIDE:87-88

Han standser ved sin Rude
og véd, at langt derude
er Luften endnu fuld af Hug,
af Brand og Baal og sidste Suk,
fra visne Markers Jammer
gaar Genlyd i hans Kammer.

Han hører Stemmer briste:
o Broder, om du vidste!
De sendte os med Sværd i Haand
mod Væsner af vor egen Aand -
vi myrded’ vore egne,
maa selv i Døden segne.

Det var ej os, som vilde
forgifte Livets Kilde
med Dødsens Sved og Broderblod,
o Livets store rene Flod,
som nu er Digt og Drømme,
skal nogentid du strømme?

Der er i Verdens Hjerte
en Sorg, en Skam, en Smerte,
vi aldrig vilde drømme om,
vé, vé, at vi til Verden kom,
lad ingen Kvinde føde
i disse Tiders Øde. -

* * *

Tolv Slag i Luften malmer
som gamle, dybe Salmer,
der staar en Stjerneild mod Nord
og lyser mod den trætte Jord, -
o Broder i det fjerne,
jeg sværger ved den Stjerne:

Jeg skal den aldrig glemme,
din stakkels kvalte Stemme,
jeg lover dig, du blege Mand
at værne Ret det lidt, jeg kan,
kom lad os sværge alle,
før tolvte Slag skal falde.

Vi hvisker dig i Møde:
Vi vaagned, da du døde,
vi sprængte vore Sløvheds Baand,
saa blev din Smerte dog til Aand,
en Skælven i en Stjerne,
o Broder i det fjerne!


T:Forstad
F:Som en Fæstningsgrav, hvis Svaner
SIDE:89-90

            Som en Fæstningsgrav, hvis Svaner
            sejler rundt i døsig Ro,
            ligger Søerne og skvulper
            mod det mørke Nørrebro,
            I hvor engang Naturen lo,
det er en Fæstning, rig paa Røg, rig paa trange Gaders Støj,
rig paa Børn, hvis Sind er Laser, og hvis Udtryksform er drøj.

            Vi vil ikke la’ os narre
            af den Gade, flot og stor,
            som med skinnende Butiker
            løber skingrende mod Nord,
            vi vil ikke tro dens Ord,
for du kan gaa, hvor du har Lyst, imod Vest og imod Øst,
begge Veje vil du græmmes, det vil stemme for dit Bryst.

            Her har fordum ligget Haver,
            hvor de skumle Huse staar,
            da sang Nattergal og Solsort
            i den store grønne Vaar,
            her var godt det hele Aar,
men naar jeg nu gaar hjem ved Nat, hvor en Fugl før sang i Krat,
kan jeg høre Kvinder skrige og en Røst, som hæst ta’r fat.

            Og det hænder, jeg om Natten
            staar fordybet ved min Karm,
            og mens Midnatstimer kommer,
            hører Skrig med ét og Larm:
            det er Vold - og Lovens Arm -
og gaar jeg ned i Lygters Skær, er jeg Lastens Dybder nær,
men jeg føler i mit Hjærte, at jeg selv er skyldig her.

            De har ranet disse Haver
            fra en stor og fri Natur,
            de har byttet Jordens Blomster
            og en Løvsangs lyse Dur
            med en klam og iskold Mur,
og for den Slægt, der kom imens, var hver Dag paa Lykke læns,
deres Lykke kan de finde paa den stumme ,,Assistents''.

* * *

            Som en Fæstningsgrav, hvis Svaner
            sejler rundt i døsig Ro,
            ligger Søerne og hulker
            mod det mørke Nørrebro,
            hvor nu ingenting vil gro -
men hvis der er en Gud, der sér, naar vi lider, naar vi lér,
vil han sé paa dem, der smiler, mens de andre synker mér.
            Hvis der er en Gud, der sér.

T:Vinter
F:I den myldrende By har en Vinter gjort Holdt
SIDE:91-92

I den myldrende By har en Vinter gjort Holdt,
Det er Blæst af Nordost - det er bitterlig koldt,
over Søerne skingrer et Hærtog af Hvidt,
det er Fugle, som Sulten i Struben har bidt:
        ,,Det er mit - det er mit!''
Og de slaas om en Fisk, og de skriger af Had.
Det er Maagemusik - det er Tarmenes Kvad.

Men den sejlende Svane - den tier med sit,
der er ingen, der véd, hvad en Svane har lidt,
hvis den døde, var Døden af intet forvoldt,
den vil bøje sin Hals, baade ydmyg og stolt.
        Det er koldt, det er koldt!
ja men ti, mine Venner, naar Hjertet er fuldt!
Det er Svanemanér - det er fyrstelig Sult.

I den ribbede Park, der staar hvid og forblæst,
har jeg hørt bag en Busk et forunderligt hæst,
et forunderligt Skræp som et Skrig fra et Bryst,
der har henaandet strømmende Strofer af Lyst,
        og jeg kender den Røst,
Bagved Buskene jog der en Fugl - et Sekund!
Kun et Strejf! og et Skrig, men et Skrig, der gør ondt.

Det var Solsorten, Vaarfuglen, vinterforbidt,
det var Majnattens strømmende ty-tyolit,
der blev kuet og klangløs som Klokker, der sprang,
det var Frygtens forkomne, forrustede Sang:
        Skal det vaares engang?
I mit Sind, der er sænket i Vinterens Tvang,
gaar et Genfærd igen: Skal det vaares engang?


T:Aften paa Broerne
F:Jo, I kender disse Aftner
SIDE:93-94

            Jo, I kender disse Aftner
            i November, henad Jul,
            naar i Vester Horisonten
            bliver langsomt rød og gul,
og de sværtede Kaserner under Himlens første Stjerner,
under Skumringstimens Indtog gennem Stræder over Pladser
            bliver mægtige Paladser.

            Det var en af disse Aftner,
            fuld af Drøm og luftig Pragt,
            da jeg mærkede mig fangen
            i Decemberfestens Magt,
hørte fjerne Stemmer skæmte, Instrumenter blive stemte,
foran Julens søde Aasyn skulde Øjet atter stedes,
            og Ens Mor, hun skulde glædes.

            I den dybe Skumringstime
            gik jeg lykkelig og fri,
            men hvad var det for et Væsen,
            der med ét strøg mig forbi
som et Spøgelse i Strømmen - se da ramled hele Drømmen,
hendes Øjne saa slet intet, de var øde, tomme, sorte,
            de var Haabløshedens Porte.

            Og mit Blik blev ved at følge
            dette Syn, til det forsvandt,
            og nu huskede jeg atter,
            hvem det var, jeg gik iblandt,
nu da Drømmene var fløjne, saa jeg mange øde Øjne,
og de store mørke Huse, mine fjerne blaa Paladser,
            blev til graa og skumle Masser.

            Jeg gik langsomt over Broen,
            og jeg saa paa én og hver,
            der sad Ar i disse Aasyn
            efter Kummer og Besvær -
og jeg tænkte paa et Fængsel, der først knirker paa sit Hængsel,
naar en Stemme tyst har hvisket: Du er fri, og endt er Nøden!
            Favn din Ven, se jeg er Døden.

SLUTSEKTION


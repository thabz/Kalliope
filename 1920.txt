KILDE:Ludvig Holstein: Æbletid, 1920, Gyldendalske Boghandel, Kbh.
DIGTER:holdstein
FACSIMILE:115308065740-color.pdf
FACSIMILE-SIDER:89
TITELBLAD:Ludv. Holstein / Æbletid // Gyldendalske Boghandel - Nordisk / Forlag - Kjøbenhavn og Kristiania / MDCCCCXX

SEKTION:I. Rod og Ranke

T:Mælkebøtter
F:De vrimler os i Møde
SIDE:9-11

De vrimler os i Møde,
de farver Grøftens Rand,
opstandne fra de Døde
i Foraarssolens Land.
De følges mange Mile
langs Kongevejens Pile
helt ud til Østerstrand.

Og gaar vi over Bæltet,
saa staar de ogsaa der
og spejler sig i Æltet
henunder vaade Træer.
Se dér staar Pilen stynet
med Solskinsstænk i Brynet
_Den_ har Alfader kær!

Med Guldstøv paa smaa Tryner
gaar Bierne paa Rad,
som Toldere, der syner
hvert solskinslunet Fad.
Hør, alle Grøfter suser!
Det store Foraar bruser,
og ved ej selv for hvad.

O, Duft af Danmarks Sommer
i søde Kurve skjult,
det Græs, hvorfra du kommer,
vor Barndom saa det gult.
Naar blidt vor Sjæl du rører,
end Kilderne vi hører
henrisle svalt og smult.

Før os en Stund tilbage
langs Barndomsbækkens Straa
til dybe Foraarsdage,
hvor Himlene er blaa
og Bøgens Krone breder
sin høje Ro om Reder,
som Duer ruger paa.

Skyl skønne Solskinsbølge
rundt Danmarks grønne Jord,
og tillad os at følge
med ind, hvor Livet groer!
Vi nævner kære Navne
og lader Mildhed favne
vor Sjæl i Vaarens Kor.

Saa løft dig, Hjærte, atter
og glem en ringe Tort!
Slæng Vredens bitre Slatter
befriet fra dig bort!
Saa faar vi Lov at træde
med ind til denne Glæde
saa dyrebar som kort.

T:Lærken
F:Nu ruger paa Reden
SIDE:12-13

Nu ruger paa Reden
i Fjer og Straa
ved Roden af Hveden
de Lærker smaa.

Nu gemmer det Grønne
en Fugl i Ro
med Øjne som Brønde
saa dybe, tro.

Som Frø i din Rede,
o, Fuglemor,
med Kløver og Hvede
smaa Hjærter groer.

Dit eget maa haste
fra Dag til Dag
med ivrige, faste,
smaa hede Slag.

Kun Øjnene flytter
og Hjærtet slaar,
mens bunden du lytter
blandt Græs og Faar.

Ned over dig ringer
din Lykkes Klang
fra svirrende Vinger - - -
din Elskers Sang.

T:Og det blev Vaar
F:Og det blev Vaar i den grimme Gade
SIDE:14-16

Og det blev Vaar i den grimme Gade,
og Solen rørte de bare Træer.
Af alle Knopper krøb spæde Blade,
som laante Gaden et lyst ungt Skær.

Og du og jeg gik igennem Parken
og fandt en Følfod med Solskinshud.
Men Mulden mumled saa mildt om Marken,
at, kære, vi maatte straks derud.

Og Bønder gik bag de tunge Plove,
og Vellugt opsteg fra Jordens Hud.
Og du og jeg gik igennem Skove,
hvor Anemonerne just sprang ud.

Gik ind, hvor Stilheden renest aander,
og fandt ved Bækken, hvor ingen kom,
hin Flok tungsindige hvide Nonner,
som vogter Vaarnattens Helligdom.

Og der var svalt under Bøgekroner,
som tingraa Søjler i Blæsten bar,
og lydt af rullende, runde Toner
fra redebyggende Duepar.

Frugttræet hvidklædte alle Kviste,
og Træets Aande var Mandellugt.
Og disse straalende Haver vidste
slet ikke noget om Frø og Frugt.

Med et var Landet et hvidt Gudsunder,
ja, Blomstertemplet af Duft og Sang,
hvorudi Psyke hos Eros blunder,
men saa ham bare hin ene Gang.

Og mellem Engenes lune Diger
blandt runde Reder og blanke Straa
stod op i Himlen de Solskinsstiger,
som Lærketrillerne danser paa.

Og langs det Grønsvær, vor Fod betraadte,
røg Millioner smaa svale Kar,
naar Blomsterbrude, fordi de maatte,
hengav de duftende Jomfruar.

Og der, Veninde, gaar du og jeg nu
som udi Paradis Blomstergaard.
Og sidste Vaar gik vi samme Vej, du -
Skal vi faa Lov til det næste Vaar?

T:Vaaren saaer
F:Vaaren saaer
SIDE:17-18

Vaaren saaer
Frør og Faar,
Mælkebøtter, Kid og Duer,
Myg og Æg i Myretuer -
Vaaren saaer.

Sæden groer
som i Fjor.
Blidt berørt af sin Bestøver
aabner sig den vaade Kløver -
Sæden groer.

Rugero!
Modertro
ligger til sin Rede presset
Lærken lyttende i Græsset -
Rugero!

Stans og lyt!
Intet nyt •-
Straa, som løsner sig af Skeden,
Fugleungens Pip i Reden -
Stans og lyt!

Liv, der groer,
trodser, troer.
Ruger Lærken ej blandt Farer
tryg i Pagt med alt, der varer?
Liv, der groer. -

T:Aks
F:Nær Sjælands Strand min Vugge gik
SIDE:19-25

Nær Sjælands Strand min Vugge gik
i Takt til Viser gode,
og Mælk jeg af min Moder fik,
mens Sommergræsset groede. 

Det var saa trygt det første Ord,
hun lærte mig at stamme,
før Barndom, Fædreland og Mor

for Hjærtet blev det samme.
Hensmuldret er det gamle Hus,
hvor Kalve drak ved Dammen.
Forstummet er dets Poplers Sus
og slukt dets Tegltags Flammen.

Men hvor dets hvide Mure stod,
gik I, Sydsjælands Piger,
og blomstrede i Kød og Blod
omkap med Sjælands Diger.

Optugtet nær den gamle Muld
af Mænd i Vadmels Frakker
og hine stovte Konekuld
med Guldtraads Huenakker.

Gik I som Terner Ugen lang,
tro i den Kunst at lyde,
og fyldte dog et Hjem med Sang
fra Grue, Kar og Gryde.

Fortroligt jeres Sladren gik
som Køkkenkedlens Snurren.
End minder mig hvert Øjeblik
de Pigestrubers Kurren.

De indbar Sommermarkers Lugt
af Hø og Krusemynte.
De gik som i en Em af Frugt,
naar Æbletid begyndte.

De bar mig ud, de bar mig ind,
de kæmmede mig Haaret,
og aldrig har jeg lagt min Kind
saa trygt mod Pudevaaret.

De slentrede langs Rug og Byg
med deres Hjærtevenner,
betroende den svaje Ryg
til svære Karlehænder.

Og lugter Markerne af Mel
langs de forbrændte Diger,
véd Byg og Rug som jeg en Del
om Sjælands muntre Piger.

Buk Ryggen, Glut, med Aks og Avn
i Kløften under Særken,
ombind dit Neg og fyld din Favn!
I Blaaet hænger Lærken.

Du var min første Kærlighed,
Barn fra de gule Agre!
I Kuben har jeg gemt den ned,
en Most, jeg vel vil lagre.

Dit Haar er nu en tyndslidt Tot.
Men end, naar Sjæland høster,
ler du fra Marken mildt og godt,
min Barndoms muntre Trøster.

Morlille, blev du graa og arm,
faldt Fjerene af Vingen,
saa er din Datterdatter varm
og frodig omkring Bringen.

Den Sæd, som faldt i frugtbar Jord,
skal blomstre i det Fjærne!
O, Danmarks Aks, I groer, I groer!
Og Regn og Sol gi’r Kærne.

Min Far var ud af Herreblod.
Min Mor en Sjælands Datter.
Kend Rod din Top! Kend Top din Rod!
Saa strutter Akset atter.

En Datterlil af Sjælands Jord
har lært min Mund at lalle
det allerførste, trygge Ord,
det mildeste af alle.

Hun sank i Mulde træt og tung,
da Lokkerne var hvide.
Men Sjæland fostrede en ung;
hun sidder ved min Side.

Som Hyrder gik til Betlehem
og traf en ydmyg Pige,
fandt jeg en Foraarsaften hjem
til Barnets tabte Rige.

Nu boer jeg midt i Sjælands Korn,
som luder efter Regnen,
mens Solnedgangens Straalehorn
velsigner hele Egnen.

Hyld staar i Blomst om Landsbygavl,
og Marker ligger klare
med Korn - og Brak - og Kløvertavl,
utruede af Fare.

Her tæller Øjet Bo ved Bo.
Her har vort Hjærte hjemme.
Her taler til os trygt og tro,
vor Barndoms kendte Stemme.

Her er det Træets Rødder groer.
Her var det nær dets Stamme,
at Barndom, Fædreland og Mor
for Hjærtet blev det samme.

T:Betlehem
F:Der sad en Moder, mild og køn
SIDE:26-27

Der sad en Moder, mild og køn,
og smilte til sin spæde Søn.
Fra Hjærtets Bund det Smil sprang ud -
Et evigt Smil, som var fra Gud.

Og Markens Gedehyrder graa
tren over Tærskelen og saa.
Groftklædte Mænd med brunbrændt Hud -
Men deres Hjærter kendte Gud.

Træd ind hver selvisk Sjæl, som tror,
at Himlen er i Navn og Ord!
Se Barnet, som de knæler om,
og faa det golde Hj ærtes Dom!

Thi Gud vil kendes om igen
af Mødresmil og milde Mænd.
Og har troskyldig Gud du set,
saa er paany hint Under sket.

Og brøler vældigst Vredens Røst -
Gud slumrer ved et Kvindebryst.
Og slaar et Slægtled Gud ihjæl -
Gud er et evigt Kildevæld.

T:God og glad
F:Lærken har den lange Rejse vovet
SIDE:28-34

Lærken har den lange Rejse vovet.
Vinteren har varet længe nok.
Muntert som en Dreng, der vel har sovet,
ryster Rugen Sneen af sin Lok.
Lytter i den lange
Dag til Klange,
kruser sig i Blæsten kold og kry.
Se, hvor Solskinstungen
slikker Ungen!
Lærker leger i hans Lokkers Ly.

Solen bager Bankens brune Sider.
God Mand, glad Mand kaster ud sit Korn,
som vidunderfuldt en Vaarnat skrider
op mod Maanekalvens gyldne Horn.
Højre Arm du svinger,
Livsfrembringer,
slynger Sæden ud mod Syd og Nord!
Tomme Marker grønnes,
alt forskønnes.
Evigheden aander i dit Spor.

Følg en menig Mand, som søvnfornyet,
karsk i Øjet som et Markens Dyr,
slyngende sit Morgenja mod Gryet
trodser Kulden under aarie Skyer.
Højt hans Haner kalder,
Gaarden gjalder.
Hør hans raske Raab mod Blæstens Pres!
Glad Mand gaar til Kampen,
Tr æskoklampen
tramper Takten langs det vaade Græs.

Markerne med genopstandne Røster
hilser deres Fosterfar og Ven,
som fra Rejsen langs de dunkle Kyster
er vendt karsk og kampglad hjem igen.
Toften, som du plejer,
glade Ejer,
aabner Favnen mod dig kendt og kær,
rystende den blanke
Kløvermanke,
mæt af Mørke, vaad af Nattens Vejr.

Lærken hørte, naar hans Le blev hvæsset.
Svalen saa ham sværtet tærske Slo.
Karlekry han skræver midt paa Læsset,
Ejer fra sin Skalle til sin Sko.
Langs de runde Diger
i hans Riger
har hans Fars og Farfars Træsko traadt.
Efter _ham_ skal andre
Saamænd vandre - -
Mellem Fædre sover glad Mand godt.

Dog vi saa ham med formørket Pande
følge Myggesværmens Aftendans.
Gustent Græs gi’r mager Mælk i Spande
Denne Kvide voldte du, St. Hans.
Straaet staar og smægter,
men du nægter
Muldens Tørstige din Mildheds Tegn,
hører ej de Bønner,
som de stønner:
Kommer ikke snart den gode Regn?

Men en Tordenbløde efter Tørke
er som Guds Musik at lytte til.
Skønt at høre gemt i Kamrets Mørke
dette Frugtbarhedens Harpespil.
Glemt er glad Mands Kummer,
rig hans Slummer,
sval og dyb hans Verden som en Brønd.
Naadens Vande strømmer,
glad Mand drømmer - -
Alnaturen taler til sin Søn.

Intet Slet har snyltet paa hans Tanke.
Ingen Orm har bidt hans Hjærtes Blad.
Trofast over Hytten paa hans Banke
tindrer Tvillingstjærnen: God og glad.
Om ham groer der Glæder,
hvor han træder
under Skyer og høje Himles Hvælv.
Hør hans Sagas Gaade,
nem at raade:
Glad Mand tænker aldrig paa sig selv.

Hist paa Banken under blaagraa Pile,
hvor hans Mej red hænger i hans Lo,
skal engang hans rene Ansigt hvile
i en god og glad Mands skønne Ro.
Markerne skal kalde,
alle, alle:
Tro og tapre Tjener, kom herud!
God og glad Mand drager
langs sin Ager
hjemad til sin Sammenhæng - til Gud.

Ven, som tillidsfuld tør møde Dagen,
Livet smager lifligt i din Mund.
Ak, for Tillid er jo hele Sagen,
Rankens Rod i Evighedens Grund.
Tillid har du, Broder,
til vor Moder,
redebond du hørte hendes Røst.
Saamand, som hun tugter,
hendes Frugter
svulmer skønne i din Kurv ved Høst.

Nærm dig, danske Dreng, med Agt og Ære
Tærsklen, hvor en god og glad Mand boer.
Sæt dig ved hans Arne for at lære,
slut ved ham din Pagt med Danmarks Jord
Lovene, han skriver,
var og bliver.
Fremtidsfrøet flyver fra hans Haand.
Jorden har han diet,
muldbefriet
vandrer gennem Slægterne hans Aand.

Fred og Frugtbarhed for fuldbragt Saaning!
Herlighed og Held for Folk og Fæ!
Flaget vajer over glad Mands Vaaning.
Skøn er Hvilen under Livets Træ.
Fryd dig, Abel, Jahve
ser din Gave!
Baalet brænder blankt paa Bankens Top.
Stræk din Krop ved Kilden!
Offerilden
stiger mod hans Trone lodret op.

T:Augustnat
F:Augustnat! Ødsel Stjærnepragt!
SIDE:35-37

Augustnat! Ødsel Stjærnepragt!
En Lugt i Natten af Levkøj.
Halvmaanen gik sin kolde Vagt
Og Stjærner faldt, og Stjærner fløj

I Øst og Vest! I Vest og Øst!
Og stod jeg paa den dunkle Jord
og saa den store Stjærnehøst
og kom i Hu et halvglemt Ord.

Augustnat! Ødsel Stjærnepragt!
Sydsjælands Piger saa jeg staa
med deres hvide Struber strakt
op mod det kolde Stjærneblaa.

En Lugt i Natten af Levkøj,
iblandet Lugt af Muld og Høst.
Og Stjærner faldt og Stjærner fløj
i Øst og Vest, i Vest og Øst.

Men naar de saa, en Stjærne faldt,
som om den hemmelig fik Bud,
sa’ Pigerne: Nu blev der kaldt
paa en, som skynder sig til Gud.

Og Ordet fulgtes af et Gys.
Og Pigens Ansigt, kendt og kært,
fik i det hvide Maanelys
et Skær af noget fjærnt og sært - -

I Øst og Vest! I Vest og Øst!
Og stod jeg paa den dunkle Jord
hvor Kejser Død holdt Kæmpehøst,
og kom i Hu hint glemte Ord.

Og saa dem skynde sig til Gud - -
En Høst i Hob, uhørt, utalt!
Og den, og den, og den fik Bud - -
Og der blev hele Natten kaldt.

T:En lille Pige
F:Lidt vinterbleg, men brun hvert Sommerhalvaar
SIDE:38-40

Lidt vinterbleg, men brun hvert Sommerhalvaar,
med fine Fregner rundt om Næseroden,
betræder hun med Barnets søde Alvor
en uslidt Jord, som næppe binder Foden.

Gaar om som i en dyb og dejlig Have
med blanke Øjne, undrende og blide,
som Dagen var en ny og kostbar Gave
og Æventyret gik ved hendes Side.

Blødt fjedrende i Knæ og spinkle Koder,
tyst som et Markens Dyr og let paa Taaen,
forsigtig kresende omkring sin Moder,
som Lammet nødig fjærner sig fra Raaen.

En Sjæl saa sval og klar som Dugg, der blinker,
hvis Tillid som et Gry vor Sjæl berører;
en Munterhed saa sky som Skovens Finker,
der tier, naar en ukendt Lyd de hører.

Helt Barn fra Nakkens Fletninger til Hælen.
Men blidt i Barnet rører sig det Hjærte,
hvis Sødme nynner Pigerne om Sjælen,
som Biens Summen om en Blomsterkærte.

Barn, som gaar tyst omkring med flettet Manke,
tryg i et Land, vi voksne sky betræder,
du er en hellig Undren i vor Tanke,
du er den reneste af alle Glæder.

Det var en fin og kostbar lille Gave,
skønt lidt du ved derom - naar du fortrolig
gav mig din Haand og viste mig din Have -
Da blev der i mit Hjærte svalt og roligt.

For stump, for plump er min erfarne Tanke
Men lyttende at nærme sig dit Rige
var som at høre Lærkehjærtet banke,
mens Solen skinner paa et Foraarsdige.

T:Foraarets Tid
F:Mange smaa Fruer i Vinterens Land
SIDE:41-44

Mange smaa Fruer i Vinterens Land
gemmer en Vaar under Kjolen.
Foraaret finder langs Grøfternes Rand
Smaabørn, som leger i Solen.
Brum nu du blomsterforelskede Bi!
Alle smaa Fanger har sprællet sig fri.
Foraarets Tid!
Hoppende Kid
bræger om blomstrende Sti.

Læg jer nu, diende Smaalam, paa Knæ!
Hussvale, kit nu din Rede!
Udfold din Dejlighed, Kirsebærtræ,
henover brogede Bede!
Foraaret udstrør sit Løvetandsguld.
Fryd dig nu, Moder, som lader dit Kuld,
kaade som Lam
hoppe af Ham
ud paa den straalende Muld!

Aa, jeg har haaret dem byrdefuldt nok,
dybt har jeg stønnet og sukket.
Spring nu paa Græsset, min afklædte Flok,
rundt om det Væld I har drukket!
Fryd i hver fjedrende Ankel og Fod!
Genfødt i Sommeren blomstrer mit Blod.
Stumme og smaa,
krumme I laa
før I min Rede forlod.

Viben faar Unger, naar Engen er grøn.
Himlen har Røster saa milde.
Aske, som drak af den dybeste Brønd,
svulmer mod Solskinnets Kilde.
Frislupne Fanger fra Vinterens Byer
færdes i Fred mellem Urter og Dyr.
Blomster og Træer
er dem saa nær
under de salige Skyer.

Dristige Dreng med den dunede Læg,
Pige med lysende Manke,
fandt I en Rede med varme smaa Æg,
saa I et Fuglebryst banke?
O, de har haft en alvidende Stund.
Henførte sank de mod Allivets Bund.
Kun deres Mor
genfandt dens Spor
paa deres undrende Mund.

Frugtbare Søvn, naar vi mumlende sank
barnligt i Mulmet tilbage!
Morgen, som mødte os ubrugt og blank,
kunde din Sødme vi smage!
Moder, som stanser ved Midvejens Pæl,
straalende Øjne genspejler din Sjæl.
Fryd dig, du fandt
Livet, som svandt,
uskadt fra Isse til Hæl.

Vrinsk nu mod Solen, min springende Søn!
Bøj dig mod Blomsterne, Datter!
Rolig i Skyggen jeg nyder min Løn,
svalet af klingende Latter.
Brug jer, smaa ivrige Arme og Ben!
Fri har jeg sluppet jer én efter én.
Foraarets Tid!
Hop mine Kid!
Bræg under Kirsebærgren!

T:Foraarsbøgen
F:Jeg blev født med en sød og forventningsfuld Higen
SIDE:45-48

Jeg blev født med en sød og forventningsfuld Higen
mod den mægtige Sol, som jeg drømte at naa.
Al min Vækst var en stille, ustanselig Stigen,
hver min Vaar som en Flugt mod det salige Blaa.

Stille stod jeg med Sne paa de iskolde Lemmer.
Sval og rolig og ren var min Sjæl, mens jeg sov.
Men jeg opstaar af Mulm mellem mumlende Stemmer,
naar den vandrende Vaar gaar igennem min Skov.

Anemonerne borer sig frem, hvor jeg træder,
og smaa blinkende Væld risler rundt om min Skrænt,
og omkring mig gaar Timernes tonende Kæder,
naar jeg genfødes fyldt af et Ursakrament.

Men ustanselig steg jeg mod Himle, som drog mig,
og hver Vaar bar mig nærmere Stjærner og Sol,
mens de sortnende Byger med Haglsvøben slog mig
og de spraglede Haner i Skovbrynet gol.

Som en Bro i det Blaa er min luftige Bue.
Som et Tin slutter Barkbrynjen stramt om min Arm.
I min Krone er Skjul for den rugende Due,
som vil rede sin Seng i en Kløft ved min Barm.

Se, min Ham er en Hymne af utalte Tunger,
ja, et tonende Orgel i Ætherens Blaa!
Men det store Tedeum min Krone udsjunger
kan kun Solen og Vaarnattens Stjærner forstaa.

Jeg er hel, jeg er herlig fra Issen til Hælen.
Men det hændte en Gang i de strømmende Aar,
at der gik mig et isnende Gys gennem Sjælen
- Det var den Gang jeg stod i min vældige Vaar.

Det var, da jeg blev grebet af Kraften og Strømmen,
da jeg steg over Bække og Blomster og Græs,
baaret opad mod Solen, mod Salighedsdrømmen,
fyldt i svimlende Smerte af Almagtens Pres.

Det var den Gang min Herligheds Time var kommen,
da jeg lærte min Lod ved et Ryk i min Rod.
Det var da jeg blev viet til Sejren og Dommen,
imens Jorden og Himlene sang i mit Blod.

Det var Sluser af Ild, det var rislende Vande,
det var Pintsen, som sønderrev Tungernes Baand.
Det var Fødsel og Død, som berørte min Pande -
- Fra det drømmende Muld steg der Toner af Aand.

Der var Kraft i den Muld, hvor min Stamme stod bunden.
Der var Ild i den Grund, hvor de muldfødte groer.
Da min Rod holdt mig fast var først Friheden vunden,
jeg var et med min Moder, den sejlende Jord.

Jeg var ét fra min Rod til min kuplede Krone,
og min Rod kendte Kronen og Kronen sin Rod.
O, da klang fra min Harpe den Evighedstone,
som kun Solen og Vaarnattens Stjærner forstod,

Og jeg blev en Forkynder i brusende Vælde.
Og mens Ragnaroks Haner i Tusmørket gol
og forkyndte hin Saga om Tidernes Ælde,
var jeg Foraarets Tolk under Stjærner og Sol.

Uden Brist i mit Sind, uden Svig i min Tale
er jeg Sandhed, ja, Sandhed fra Krone til Rod.
Og jeg staar som et Tempel i Daggryets Sale,
hvor Aarhundreder spandt deres Mos om min Fod.

T:Vintersæden
F:Blev Alverden øde?
SIDE:49-51

Blev Alverden øde?
Vist blev den ej!
Grøn ung Grøde
groer langs Alfarvej.

Svigter Solen, Sangen -
Saamanden saaer,
iklæder Vangen
grøn, ung Vaar.

Det er Hovedsagen:
Ingenting skal dø!
Flyv som Dræ i Dagen,
frugtbare Frø!

Sene Vaar, udsaaet
midt i Aarets Skel,
som et Gry i Graaet,
som et blidt Farvel.

Som et Ja til Livet,
som en mystisk Pagt,
som et Offer givet
til en ukendt Magt.

Søde, unge Trøster,
sildefødte Nor,
di de tomme Bryster
hos en udpint Mor!

Græder du, min Spæde,
snydt for Lys og Leg?
Solskin og Glæde
har jeg ej til dig.

Ingen Svale smutter
om din klamme Lok.
Tappert dog du strutter,
tillidsfuld nok.

Drik af mine Brønde,
haardføre Dreng!
Frisk er din grønne
regnredte Seng.

Fryser du i Blæsten?
Barn - du lér,
stivfrossen næsten -!
Mor - det sner.

Kom, saa vil jeg pakke
om din kolde Kind
Nordpolnattens Frakke -
Sov saa ind!

T:Vaaren
F:Vaarviben skreg om de frie Strande
SIDE:52-54

Vaarviben skreg om de frie Strande,
og Sangfugl redte sin Rugekrog.
I Pintseklæder langs Grøfterånde
gik Mælkebøtternes Pilgrimstog.

Gik fromt i Ringe og Rader stilled’
og svang den svulmende Solmonstrans;
thi alle var deres Faders Billed,
ja, glade Børn af den store Glans.

Og alt var Sødme og Sol og Sange,
og Lærker laa i det lave Korn,
og Vædderlammene vilde stange
og støde Kløen af de smaa Horn.

Men Vaaren vandrede mange Mile
og _var_ en drømmende, mild ung Mand,
som gik og sang under grønne Pile
om Godhed ud over al Forstand.

,,Nu salver Pilen de gule Rakler
og Honning drypper fra Poplens Gren,
og tændt i Græsset staar Bryllupsfakler,
som lokker Humier med laadne Ben.

Beredt staar Sværdliljens svale Senge,
i Blæsten blafrer dens Baldakin.
Og Luften krydses i travle Enge
af Bassers Brummen og Kvinters Hvin.

Hør Hymnen toner fra Jordens Kuber!
Se Føllet vrinsker mig glad imod!
Og om mig bruser fra Barnestruber
i lyse Bølger mit eget Blod.

Mit Tempels utalte Altre ryger,
og Vinden holder dets Kar i Sving.
Dun, Dræ og Duft over Mulden fyger
og hvisker evige, skønne Ting.

Og flyv herhid, mine Dueunger!
Og Mødre, bring mig de skyldfri Kid!
Og I, som pines af Sjælehunger,
se, her er Manna fra før al Tid.

For jeg er Skoven, hvis Favn er stille,
og Kløverageren sød og sval,
en grøn, ung Ask og en kølig Kilde
og Duerøsten i Sarons Dal.

Saa sang hans Røst fra det grønne Dige.
Og der kom Gensvar fra Sol og Sky:
Vær evig velkomne i mit Rige
og lad jer føde som Børn paany!

T:September
F:De sidste Kornlæs rumler rask
SIDE:55-62

{c:I}

De sidste Kornlæs rumler rask
mod Landsbygaardens Lade.
Kun grønne staar i Bygens Plask
de brede Roeblade.

Her skrælles Stub, her saas der Rug,
her gødes Vinterbrakken,
mens Tærskeværkets hule Bug
gesvindt fortærer Stakken.

Rundkresende i Luftens Sø
gik højt en Storkeskare -
Farvel og Tak, vor Rugeø,
nu blev det Tid at fare!

Ak! Gik jeg ikke her i Gaar,
og fremad laa en lang Vej,
og om mig stod en Dis af Vaar,
imellemstunder sang jeg -!

Og nu er Vejen frem saa kort!
Hvor er I, dyre Timer?
Ustanselige fløj I bort
som Høstens Trækfuglstimer

Men se - med ét brød Solen frem,
forgyldte vaade Traver
og sænkede en Æbleem
om alle Landsbyhaver -

Et Skud bag gule Banker faldt,
en Vildvin stod i Luer - -
O, skønne Høst, som samler alt
i dine høje Stuer -!

Din liflige Sensommermund
skal end en Gang jeg smage,
mens jeg fra Bankens Top en Stund
ser fremad og tilbage.

Tyndt blev dit Løv og halvvejs gult
og bleg din Middags Kærte.
Men Sommeren, som svandt, har skjult
sin Sødme i dit Hjærte.

Og rejser alle Fuglekuld,
udruget i vor Rede,
saaer Bønder dog i Danmarks Muld
den nye Rug og Hvede.


{c:II}

Da jeg var ung, da var jeg svag,
og meget gik til Spilde - -
Men nærmere jeg staar i Dag
ved Livets Moderkilde.

Staar her, et graanet Jordens Barn,
September, paa din Banke,
hvor Edderkop har spændt sit Garn,
og lytter til din Tanke.

En Bejler til din Modenhed,
Medvider i din Gaade - - -
Giv mig det Æblekys du ved
og mæt mig med din Naade.

Frugtkronet staar dit Æbletræ,
mens Jordens unge Piger
med Blæsten om de blide Knæ
gaar gennem Jordens Riger.

Var det i Fjor, var det i Gaar,
jeg hørte denne Latter -?
O, Ungdomsdrøm, du genopstaar,
imod mig gaar din Datter!

Kom frit, mit Barn, og ræk mig trygt
de tillidsfulde Hænder!
Nu tør jeg ta’ dem uden Frygt,
vi to skal være Venner!

Hvor er din blanke Tillid skøn,
hvor er din Ungdom tapper,
mens som en flammebaaret Bøn
du stormer Lykkens Trapper!

Hvor straaler du af Venlighed,
hvor tindrer du af Glæde,
skjønt lidet om den Jord du ved,
hvor du saa trygt tør træde!

Velkommen ved mit Æbletræ,
hvor jeg i Svalhed støtter
mit Hoved mod et frodigt Knæ,
mens Skyggen langsomt flytter.

Hvor du din Pigefod har sat,
der blomstrer alle Veje.
Men i den store Stjærnenat
staar Fru Septembers Leje.

Der løser hun sit Fruehaar
omkring de svale Lemmer,
og i en Drøm om evig Vaar
sin elskede hun gemmer.

Se Æbletræet, helt sig selv
og Kronen ét med Roden,
opløfter under Skyens Hvælv
en Sommer tung og moden.

De skønne Børn af Sol og Jord,
som tynger Træets Stamme,
er, skønt de husker ej i Fjor,
forunderligt de samme.

Men har en Sommer fundet Form,
saa skælver Livets Skove.
Og falder Frugt for Stød af Storm,
skal Æbletræet sove.

Jeg delte Træets modne Frugt
og fandt dens Hjærtekammer.
Der sov i brune Rader smukt
de nye Æblestammer.

Dets Frugt var Bolig for en Aand,
som spiler sine Vinger
og sprænger sine Puppebaand,
naar Pintseklokken ringer.

Saa mangt et Barn af Sol og Jord
fandt sig tilsidst alene - -
Med Aanden udi alt, der groer,
min Aand sig vil forene.

Naar Høsten har sit Offer bragt
og færget frelst til Maalet
de svangre Sommertimers Fragt,
bestiger Enken Baalet.

Sig selv hun ofrer, evigtro,
mens Dybets Salme toner.
Saa skal hun faa saa sval en Ro
og møde sin Forsoner.

Han skrider over Stjærnebror
og over Mørkets Vande,
og skriver tavs et evigt Ord
paa hendes kolde Pande.

Men dette Ord skal ingen se
og ingen Mund udtale
O, Evighed, din Vilje ske
i Jordens dunkle Sale!


T:Trøst
F:Hav Tillid, Barn, hav Tillid blot!
SIDE:63

Hav Tillid, Barn, hav Tillid blot!
Jeg bærer dig i ondt og godt.
Jeg er i dig, du er i mig -
Hav Tillid, Barn, jeg bærer dig!

Min Favn er dyb, min Favn er stor,
den rummer mer end Jorden tror.
Hav Tillid, Barn, du styrter ej!
Min Favn er dyb, den bærer dig!

Saa læg dig til at sove trygt.
Og vaagner du, vaagn uden Frygt!
Ihvor du er, du er hos mig.
Hav Tillid, Barn, jeg bærer dig.

SLUTSEKTION

SEKTION:II. Randrim

T:Randrim, 1
TOCTITEL:1
F:Til Danmark kom en Vaar
SIDE:67-68

Til Danmark kom en Vaar
med stor, uventet Glæde.
Vi bad den ind at træde
i Danmarks gamle Gaard!

Men foran Danmarks Port
stod Vaaren streng og stille.
Indtræde ej den vilde
Hvad ondt har Danmark gjort?

,,Sin Sæd i Danmarks Land
den gamle Fjende saa’de.
Den yngler uden Maade -
Jeg lyser jer i Band!''

,,Æd Had til daglig Kost!
Spy Gift fra tusind Munde!
Jeg vier jer til det Onde!
Jeg vier jer ind til Frost!''

Bort fløj den store Vaar.
Frost kom med kolde Dage.
Kun Selviskhedens Drage
forblev i Danmarks Gaard.

T:Randrim, 2
TOCTITEL:2
F:Det var begribeligt for Fornuften
SIDE:68-70

Det var begribeligt for Fornuften,
at Kirkehvælvingen røg i Luften
trods Vievandet og Myrrhaduften.

Naar Satan havde sit hele Helved
magasineret midt under Hvælvet,
hvor Menigheden hver Søndag skælved.

At Satan høster, hvad han har saaet,
er Konsekvenser, vi har forstaaet - -
Men det derude! Den Os mod Blaaet!

Den Brandplet der paa Europas Skulder!
Det Saar, der væsker, hvor Havet ruller
old Englands Flaader med Røg og Bulder!

Den Sammenhæng kan jeg ej udrede.
_Det_ Glimt, det Knald i en By - _dernede!_
Og over Belgien Himlens Vrede -

Men bøj dit Hoved for Himlens Flammer!
Det er tilfældigt, hvor Lynet rammer,
naar hele Verden er sort af Jammer.

Husk og, vor Klode var ikke Eden,
før denne Ulykke ramte Freden - -
Og der er Plads nok i Evigheden - -

Og Sammenhængen, som vi vil finde,
er undertiden en Djævelinde,
der brygger Sejd paa en iskold Tinde.

Forson dig helst med det splittergale,
at A. skal synde og B. betale - - -
Og styrk din Sjæl med en salt Morale.

Vel! Hør Moralen, jeg her forkynder!
Skamskudte Rige med Borg og Bønder,
du lider Straffen for store Synder!

Du laa, hvor ingen har Lov at ligge.
Thi skal Forbrydelsens Kalk du drikke!
Du laa i Vejen! Det maa man ikke!

T:Randrim, 3
TOCTITEL:3
F:Der er Aander, som banker i Petersens Bord
SIDE:71-73

Der er Aander, som banker i Petersens Bord.
Og med Petersens Haand
skriver Abrahams Aand.
Før gik Petersen om som et diende Nor;
men nu omgaas han Abrahams Aand som en Bror.
Der er mer end vi tror mellem Himmel og Jord -
Gud, hvor Petersen tror
paa sin stokdøve Farbror, som døde i Fjor!

Der er Aander med Tunger og Aander med Knor.
Der er Abrahams Aand
udi Petersens Haand.
Men paa Petersens Aand er der ingen, der tror.
For hvad ved vi om Petersens Aand? Ikke Spor!
Først naar Petersens Hylster er blevet til Jord,
skal hans Aand sætte Spor.
Saa skal Petersen selv være Aand i et Bord.

Nu forarges min søgende Broder, som tror,
at i Petersens Haand
sidder Abrahams Aand.
Han skal møde sin Faster, som døde i Fjor,
og han byder mig sidde ved Petersens Bord.
Jeg gør Afbigt for mine letfærdige Ord.
Men jeg undslaar mig, Bror!
For jeg ærer det Tempel, hvor Tavsheden boer.

Thi mens Aanderne banker i Petersens Bord,
og mens Abrahams Aand
fører Petersens Haand,
staar der Græs ved min Tærskel i Aar som i Fjor.
Og hvert grønnende Græsstraa er Underet, Bror!
Og et Under er Templet, hvor Tavsheden groer
om den syndige Jord!
Og jeg ærer det Tempel, hvor Tavsheden boer.

Jeg har løftet mit Blik mod dets Buer og Bror,
mod dets Bælter og Baand - -
Og jeg tror, ja, paa Aand.
Paa den Aand, som er En fra de Kupler og Kor,
hvormed Tavsheden kroner den natdunkle Jord,
til det ringeste Græs, som i Stilheden groer - -
Men jeg tror ikke Spor
paa en Aand, som er avlet i Hor med et Bord.

SLUTSEKTION


<?xml version="1.0" encoding="UTF-8"?>
<keyword id="assonans">
  <head>
    <title>Assonans</title>
  </head>
  <body>
    Assonans betegner Gentagelse af den samme Lyd (Vokal ell. Diftong) inden for en ell. fl.  Sprogtakter som f. Eks. i flg. Verslinie: »Tout m'affl<i>i</i>ge et me n<i>ui</i>t et consp<i>i</i>re à me n<i>ui</i>re«.  A. kan optræde baade i Prosa og Poesi og her saavel i Versets Indre som i de udlydende Stavelser. I indskrænket Bet. anvendes A. om de for et moderne Øre ufuldkomne Rim, der blot kræver Overensstemmelse mellem Ordenes betonede Vokaler (Vokalrim). Denne Rimform anvendtes meget i Middelalderen og findes endnu, dog fortrinsvis i Digte af folkelig Art og Oprindelse; den forekommer sporadisk i dansk Folkevisedigtning (<i>Raad—Kaar</i>, <i>fare—skade</i>, <i>hænge—brænde</i> o. s. v.), kan ogsaa eftervises i Tysk, men maa dog betegnes som særlig ejendommelig for de romanske Sprog, hvor den finder en udstrakt Anvendelse i portug. og sp.  Romancedigtning. I Frankrig benyttedes A. i den middelalderlige Digtning; i alle de ældste <i>chansons de geste</i> forekommer saaledes kun Vokalrim (i den 20. Strofe af Rolandskvadet assonerer <i>Charles—marche—message—parastre—faire—saive</i>); men fra Beg. af 13. Aarh. fortrængtes Vokalrimene af Helrim (<i>boire—foire</i>). De gamle Vokalrim, der endnu træffes i mange Folkeviser, er i den nyere Tid blevne benyttede i Kunstdigtningen, særlig af Symbolisterne. Nogen bestemt Grænse kan i øvrigt ifølge Sagens Natur ikke drages imellem de to Slags Rim; <i>loi—foi</i> ell. <i>Dieu—lieu</i> kan betegnes baade som Vokalrim og Helrim.

<right><small>Kr. N. in <i>Salmonsens konversationsleksikon</i>, 2. udg., 1915-1930, Bd. II, pp. 270-271.</small></right>
</body>
</keyword>

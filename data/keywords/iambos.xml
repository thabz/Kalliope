<?xml version="1.0" encoding="UTF-8"?>
<keyword id="iambos">
  <head>
    <title>Iambos</title>
  </head>
  <body>
    Iambos (gr., lat. <i>iámbus</i>, <w>Jambe</w>), Versefod bestaaende af en kort og en lang Stavelse: ⏑ –, indført i Litt. af Archilochos, der navnlig benyttede den i Smædedigte, som derfor ligefrem kaldtes Jamber. Det vigtigste jambiske Versemaal var det af 3 Dipodier (s. d.) bestaaende jambiske Trimeter (<i>versus senarius</i>), i hvilket Jamben paa 1., 3. og 5. Fod ofte erstattedes af <a keyword="spondeus">Spondeer</a> og ogsaa andre Friheder forekom: ⏒ – ⏑ – ⏒ – ⏑ – ⏒ – ⏑ –. 

    Dette Versemaal, hvis Rytme laa den daglige Tale nær, blev næsten eneherskende i Dialogen i den antikke Tragedie og Komedie; det er benyttet af <a poet="oehlenschlaeger">Oehlenschläger</a> i Baldur hin Gode, der begynder saaledes: »Vær hilset i den aarle Morgen, elskte Søn!«. En anden jambisk Verseform, den femfodede Jambe, kom til Anvendelse i det eng. Drama (se <a keyword="blank-verse"><w>blank verse</w></a>) og overførtes herfra til det tyske og det nordiske.

<right><small>K. H. in <i>Salmonsens konversationsleksikon</i>, 2. udg., 1915-1930, Bd. XII, p. 168.</small></right>
</body>
</keyword>

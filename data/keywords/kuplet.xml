<?xml version="1.0" encoding="UTF-8"?>
<keyword id="kuplet">
  <head>
    <title>Kuplet</title>
    <author>Henrik Nielsen</author>
  </head>
  <body>
I sin rene form beskrives en kuplet som et verspar med parrim og identisk metrik, samt en vis grammatisk og kontekstuel afsluttethed og derfor i det større billede uden enjambementer, så kupletten i sig selv udgør en fuldbyrdet strofe.

Kupletten er en strofe- og verseform, der ikke er udpræget dansk, men har vundet større popularitet i bl.a. engelsk digtning, særligt i form af <i>den heroiske kuplet</i>, der består af to jambiske <a keyword="pentameter">pentametre</a>, populariseret af <a poet="dryden">John Dryden</a> i det 17. århundrede og <a poet="pope">Alexander Pope</a> i det 18. århundrede i deres oversættelser af Vergil og Homer.

Historisk betragtet er der god grund til at tænke, at kupletten som form har rødder i det græske <i>elegiske distikon</i>, en kupletform, der består af et <a keyword="heksameter">heksameter</a> efterfulgt af et pentameter, som blev brugt typisk ved <a keyword="lejlighedsdigtning">lejlighedsdigtning</a> og som <a keyword="gravskrift">epigrammer</a> på gravmonumenter.
</body>
</keyword>


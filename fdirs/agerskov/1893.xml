<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1893" author="agerskov" status="complete" type="poetry">
<workhead>
    <title>To Mennesker og Skumring</title>
    <year>1893</year>
    <notes>
        <note>Bidrag fra Pernille og Morten Barfoed.</note>
        <note>Teksten følger Michael Agerskov: <i>To Mennesker og Skumring</i>, J. H. Schubothes Boghandel, Kbh., 1893.</note>
    </notes>
    <pictures>
        <picture src="1893-p1.jpg">Titelbladet til <i>To Mennesker og Skumring</i> (1893) lyder ,,To Mennesker / og / Skumring // Vers og Prosa / af / Michael Agerskov // København / Forlagt af J. H. Schubothes Boghandel / Fr. Bagges Bogtrykkeri / 1893.''.</picture>
    </pictures>
    <source facsimile="130025707991-color" facsimile-pages-num="97" facsimile-pages-offset="5">Michael Agerskov: <i>To Mennesker og Skumring</i>, J. H. Schubothes Boghandel, Kbh., 1893.</source>
</workhead>
<workbody>

<section>
<head>
    <title>To Mennesker</title>
</head>
<content>

<text id="agerskov2024121601">
<head>
    <title><num>I.</num>Der fløj en fugl fra en øde kyst</title>
    <firstline>Der fløj en fugl fra en øde kyst</firstline>
    <source pages="7"/>
    <quality>korrektur1,kilde,side</quality>
</head>
<body>
<poetry>
Der fløj en fugl fra en øde kyst
til forår og fagre lande;
dér saa den et syn, som fyldte dens bryst
med sitrende sød, usigelig lyst.
Den glemte sit hjem, de drømmende vildsomme strande.

— Jeg hører endnu din stemmes klang,
en gådefuld trolddom den dølger;
min sjæl bliver glad, men atter så trang,
som hørte jeg huldrens dragende sang
eller harpers tonende gråd over aftenguldsbølger.
</poetry>
</body>
</text>

<text id="agerskov2024121602">
<head>
    <title><num>II.</num>Hvem kan vel dølge de dybe</title>
    <firstline>Hvem kan vel dølge de dybe</firstline>
    <source pages="8"/>
    <quality>korrektur1,kilde,side</quality>
</head>
<body>
<poetry>
Hvem kan vel dølge de dybe,
sælsomme følelsers magt!
de vågner med alle blomster,
med våren står de i pagt.

De føder fagre sange,
frit flagrer de til dig hen,
de vil dig så lempelig sige;
å se, vi har forår igen.

Mon nu min længsel skal stilles
og lykken bæres til dåb,
eller skal høsten sørge
over et bristet håb?
</poetry>
</body>
</text>

<text id="agerskov2024121603">
<head>
    <title><num>III.</num>Min sjæl kan fast ej fatte den forunderlige tanke</title>
    <firstline>Min sjæl kan fast ej fatte den forunderlige tanke</firstline>
    <source pages="9-10"/>
    <quality>korrektur1,kilde,side</quality>
</head>
<body>
<poetry>
Min sjæl kan fast ej fatte den forunderlige tanke,
at du er ingen andens, men min, ja min alene;
jeg svimler, som gik jeg mellem søjler himmelslanke:
Du elsker mig, du guddom, du milde jomfrurene.

Her ligger jeg paa lejet, men jeg kan ikke sove;
det er, som i mit kamme dit væsen sig udbreder,
som atter der hviskes fra nattestille skove
det ord, hvis magt ej brydes i alle evigheder.
    
Halv-vågen jeg drømmer mig hen til sære egne,
hvor gyldne fugle flagre mellem røde konvaller;
en hed, en giftig luftstrøm mig knuger allevegne,
men du mig leder lempelig ved hånd, at ej jeg falder.
    
Og drømme mig drage til store, fjerne strande,
hvor vilde vinde tude, og brådsøer brøle.
Da kommer du og føre mig til underlyse lande,
hvor blege blomster dufte, og kilder risle køle.

— Nu strømmer ind ad ruden dagsolens lys det rene;
jeg føler mig saa glad som mellem marmorsøjler slanke.
Du gav mig jo dit ja, du er min, ja min alene,
jeg glider saglig ind i den forunderlige tanke.
</poetry>
</body>
</text>

<text id="agerskov2024121604">
<head>
    <title><num>IV.</num>Flet roser i dit hår!</title>
    <firstline>Flet roser i dit hår!</firstline>
    <source pages="11-12"/>
    <quality>korrektur1,kilde,side</quality>
</head>
<body>
<poetry>
Flet roser i dit hår!
Flet glædende roser i dit mørke hår!
Du er betagende dejlig,
som dér du i haven står
kranset af vild vin og vedbend.

Syng for mig!
Din stemme er blød som en bæks rislen
eller som aftensus i løv.
Derfor syng for mig!

Tal til mig!
Dit ord er den jublende vårs visdom,
det kvæger min sjæl som dugg.
Derfor tal til mig!

Og om dig er der nogen, der vover at sige,
at du har mangler og fejl.
Kan hænde, kan hænde — men vid da I dårer,
at verdens skønneste
marmorkunstværk
er en lemlæstet støtte fra Melos.

Nej du er rig som tusind blomsters sødme;
og du er skøn som aftenhimles rødme;
og du er ren i al din id og færden;
og du er min — mit eneste i verden.
Flet roser i dit hår!

Flet glædende roser i dit mørke hår!
før nattens skygger de kommer,
og alle veje og stier
ligger fulde af rosers visnede blade.
</poetry>
</body>
</text>

<text id="agerskov2024121605">
<head>
    <title><num>V.</num>O lad mig sidde og stirre dig ind i dit øjes</title>
    <firstline>O lad mig sidde og stirre dig ind i dit øjes</firstline>
    <source pages="13-14"/>
    <quality>korrektur1,kilde,side</quality>
</head>
<body>
<poetry>
O lad mig sidde og stirre dig ind i dit øjes
sælsomme, vigende grund,
glemmende alt, mens andægtig min tanke betræder,
kære, din drømmende sjæls de skjulteste steder,
hvor i den dybeste trolddoms blund
    de evige længsler slumre.

Tusmørke ruger herinde fast som i et tempels
hellige, mystiske hal:
Bævende sange fremvågne for atter at svinde,
toner, som føles, ej høres, henrisle herinde;
ak disse toners perlende fald
    har lænket de evige længsler.

Men jeg skal vække til liv dette dejlige rige,
dæmring skal ej vorde nat;
bryde jeg skal vel den tyngende trolddommens lænke,
lyset skal selv paa de skjulteste steder sig bænke.
Snart er du min, du dyreste skat,
    og løst’ er de evige længsler.
</poetry>
</body>
</text>

<text id="agerskov2024121606">
<head>
    <title><num>VI.</num>Smilende tungsind og vemodig fryd bor i dine øjne</title>
    <firstline>Smilende tungsind og vemodig fryd bor i dine øjne</firstline>
    <source pages="15"/>
    <quality>korrektur1,kilde,side</quality>
</head>
<body>
<poetry>
Smilende tungsind og vemodig fryd bor i dine øjne
    bløde som drømmende sø’r, lagt’ mellem fjelde i nord;
og som de, hvilende på mig, varsler de rigeste nætter,
    lover de ogsaa en dag fuld af lyseste sol.
</poetry>
</body>
</text>

<text id="agerskov2024121607">
<head>
    <title><num>VII.</num>Du havde samlet en broget buket</title>
    <firstline>Du havde samlet en broget buket</firstline>
    <source pages="16"/>
    <quality>korrektur1,kilde,side</quality>
</head>
<body>
<poetry>
Du havde samlet en broget buket
    ad skovens lønligste gange;
nu stod du drømmende ved et træ
    og lytted til fuglesange.

Solen kæled for stammens mos,
    den lå på de grønne blade;
men mest den elsked dit fagre hår,
    du træets unge dryade.

Fast selv jeg synes et øjeblik,
    du var en skovens gudinde;
nej gudskelov! du er kød og blod,
    du kære, velsignede kvinde.
</poetry>
</body>
</text>

<text id="agerskov2024121608">
<head>
    <title><num>VIII.</num>Dit legem er en drøm, som engang svinder</title>
    <subtitle>(Ritorneller)</subtitle>
    <firstline>Dit legem er en drøm, som engang svinder</firstline>
    <source pages="17-20"/>
    <keywords>ritornel</keywords>
    <quality>korrektur1,kilde,side</quality>
</head>
<body>
<poetry>
Dit legem er en drøm, som engang svinder,
men end jeg drømmer dig — hvor er du dejlig!
og jeg tør kysse drømmens blomsterkinder.

<nonum><center>—</center></nonum>

Din sjæl er ingen drøm. Den aldrig svinder,
men bliver ung og evig ved min side,
når længst er falmed’ dine blomsterkinder.

<nonum><center>—</center></nonum>

Jeg kyssed sorgens tåre af din kind
og vemodsskyen af din lyse pande,
jeg kyssede mig i dit hjerte ind.

<nonum><center>—</center></nonum>

Tavs søen lå — et gyldent aftenbilled; -
nys faldt en regn. Det var som store perler
én efter én ned i en guldskål trilled.

<nonum><center>—</center></nonum>

Der ånded ingen vind, vuggedes intet blad.
Vi sad alene ved den dybe, stille
skovsø — og mystisk fjernt lød fuglekvad.

<nonum><center>—</center></nonum>

Kunde jeg se dig hvid og kysk at bade,
kløvende blødt den blanke, kælne flade,
skuldre og barm som blege lotosblade!

<nonum><center>—</center></nonum>

Midt i den solbelyste grønne ager,
mens lærker synger og mens bier summer,
ser jeg dig blomster plukke, ung og fager.

<nonum><center>—</center></nonum>

Du er en spæd gazel, når bort du iler,
en dufthed fabelblomst, når glad du smiler,
men kysk og køligt marmor, når du hviler.

<nonum><center>—</center></nonum>

I dansed under valsetoner blide,
men det var kun dit legem, han omslynged;
din unge sjæl var stedse ved min side.

<nonum><center>—</center></nonum>

Halvmørk var skovens danseplads; en gren
strakte sig ind. Hvem vil vel undres over,
vi den betragted som en misteltén.

<nonum><center>—</center></nonum>

Du var ej påklædt, jeg kom ubelejlig,
forvirret rødmed du paa hals og skuldre,
men ingensinde så jeg dig så dejlig.

<nonum><center>—</center></nonum>

Vi vandrer sammen i morgensols-skær,
alt er saa friskt efter natteregnen
imellem de våde, hviskende træ’r.
</poetry>
</body>
</text>

<text id="agerskov2024121609">
<head>
    <title><num>IX.</num>Nu bli’r ved aften hver skygge så lang</title>
    <firstline>Nu bli’r ved aften hver skygge så lang</firstline>
    <source pages="21-22"/>
    <quality>korrektur1,kilde,side</quality>
</head>
<body>
<poetry>
Nu bli’r ved aften hver skygge så lang,
nu vil vi gå ud i enge
og atter lege som tit engang
den lystigste leg blandt småpiger og muntre drenge.

Skønjomfru træder i kredsen ind,
mens drengenes hjerter banker;
den ridder hun vælger med smil på kind,
nu danser de to under sang under glade tanker.

Saa skal hun pyntes, den unge brud,
pyntes til bryllupsgilde:
to skræppeblade ser prægtigt ud,
og brudekransen er bunden af blomster vilde.

Det bryllup fejres med pomp og pragt,
og engen er bryllupssalen;
aftenens guld over alt er lagt,
og koen på marken holder smukt brølende talen.

Hist knejser ridderens slot påstand
— de prægtigste murstensbrokker —
Solen rødmer dem med sin brand
og kysser til afsked brudens de lyse lokker.
</poetry>
</body>
</text>

<text id="agerskov2024121610">
<head>
    <title><num>X.</num>Om alle vårens toner døde</title>
    <firstline>Om alle vårens toner døde</firstline>
    <source pages="23"/>
    <quality>korrektur1,kilde,side</quality>
</head>
<body>
<poetry>
Om alle vårens toner døde
    og vårens farver ligeså,
om solen hørte op at gløde
    og nattergalene at slå;

om aldrig mer mig slog imøde
    den blide duft fra blomster små,
og havet blev et stille øde
    med tunge tågelænker på —

hvad så! naar kun i dine bløde
    arme jeg lykkelige lå:
en bedre verden tit, du søde,
    jeg i dit dybe øje så.
</poetry>
</body>
</text>

<text id="agerskov2024121611">
<head>
    <title><num>XI.</num>Det var i en nat så veg som dun</title>
    <firstline>Det var i en nat så veg som dun</firstline>
    <source pages="24-25"/>
    <quality>korrektur1,kilde,side</quality>
</head>
<body>
<poetry>
Det var i en nat så veg som dun
    vi kom til skumhvide strande.
Vi sejled i drømmefødende dis
    ad blege, blødtglidende vande.

— De vover hvisker så mange sagn,
    som længst er døde og glemte;
og nede fra dybet hører vi grant
    klokker, som sagte klemte.

Og det er klagende suk fra by’r
    som slugtes i disse strømme;
i midnattens stilhed stiger de frem
    som onde varslende drømme.

End tør jeg slutte dig kære i favn
    på disse blødtglidende vande;
men snart, så færdes vi ikke mer
    i livets dejlige lande.

Da stiger om nætterne suk fra os,
    når længst vi er døde og glemte;
og det er som klager fra disse by’r
    hvis klokker i dybet klemte.
</poetry>
</body>
</text>

<text id="agerskov2024121612">
<head>
    <title><num>XII.</num>Hinsides søen en skov så tæt</title>
    <firstline>Hinsides søen en skov så tæt</firstline>
    <source pages="26-27"/>
    <quality>korrektur1,kilde,side</quality>
</head>
<body>
<poetry>
Hinsides søen en skov så tæt,
    blød som lysegrøn silke!
over os gynger et bladtag let,
    båret på fine stilke.

Histnede den sollyse, hvilende sø,
    og dig, så ung, ved min side.
Aa Gud — hvor kan al denne rigdom dø
    og over i mørket glide!

Hvor kan jeg tro på en evig død
    midt i den strålende varme?
tro på tomhed, når du med glød
    slutter mig i dine arme?

Og siger kærligt: slet intet dør,
    og hvisker mig ord saa blide:
at engang jeg atter ved sollyse sø’r
    skal sidde med dig ved min side.
</poetry>
</body>
</text>

<text id="agerskov2024121613">
<head>
    <title><num>XIII.</num>Stødte du den spæde fod</title>
    <firstline>Stødte du den spæde fod</firstline>
    <source pages="28-29"/>
    <quality>korrektur1,kilde,side</quality>
</head>
<body>
<poetry>
Stødte du den spæde fod
på den slemme, skarpe sten i badet?
var det meget, kom der blod?
har du smerter, lille stakkel,
er i hu du mod?

Læg den syge fod på skamlen dér
og dig selv i sofahjørnet,
og så sætter jeg mig ganske nær.

— Nej her når os ikke solens skær. —

Vær nu glad saa skal jeg læse
eller synge for dig — hvad du vil;
luk kun dine milde øjne til. —

Ja det er skam også helt mærkværdigt
næsten som på dril:
aldrig skades du, hvorhen du går,
ingen sorger tør dig møde,
alting bøjer sig så blødt og blidt,
hvor du vender dine skridt,
og hvor skulde man tro
— kære, lille, søde —
at en tosset sten dig vilde støde.
</poetry>
</body>
</text>

<text id="agerskov2024121614">
<head>
    <title><num>XIV.</num>I solens aller-hedeste</title>
    <firstline>I solens aller-hedeste</firstline>
    <source pages="30-31"/>
    <quality>korrektur1,kilde,side</quality>
</head>
<body>
<poetry>
I solens aller-hedeste
    stråler strand-engen smiler:
et tæppe af gul-grønt smågræs
    og blomstrende potentiler.

Dovent vi ligger på ryggen
    med hatten ned over panden;
imellem vi mærker den klumre
    tangluft nede fra stranden.

Der høres kun biernes summen
    og af og til ude fra vigen
et plask af et eller andet
    og en måges søvnige skrigen.

Jeg husker, vi talte sammen
    — et mærkeligt æmne for dagen -
om kvinde-emancipationen
    og sædelighedssagen.

Snart stansed vor konversation dog,
    den keded os længst allerede;
de store spørgsmål fordamped
    i denne tropiske hede.
</poetry>
</body>
</text>

<text id="agerskov2024121615">
<head>
    <title><num>XV.</num>Alle vi lænkes til stuen i dag,</title>
    <firstline>Alle vi lænkes til stuen i dag,</firstline>
    <source pages="32-33"/>
    <quality>korrektur1,kilde,side</quality>
</head>
<body>
<poetry>
Alle vi lænkes til stuen i dag,
    thi regnen strømmende flyder.
— Den lille Ellen med stor umag
    spiller på Czernys étuder,

mens Peter den fingernemme krabat
    laver et korthus behændigt,
og Hans og Christian leger soldat,
    støjende unødvendigt.

Vi to helt triste ved vinduet står
    trykkende næse mod rude;
vi ser, hvor de piskede skyer går
    og stirrer på regnen derude.

Vi længes efter en skovklædt strand
    med sol over bøgenes kranse,
og be’r så bønligt Vorherre, at han
    dog snarlig vil regnen stanse.

Men stedse det pisker, så det er en gru,
    og havegangene flyder,
og lille Ellen spiller endnu
    trolig på sine étuder.
</poetry>
</body>
</text>

<text id="agerskov2024121616">
<head>
    <title><num>XVI.</num>Der sænkes et slør af aftenduggs-gråd</title>
    <firstline>Der sænkes et slør af aftenduggs-gråd</firstline>
    <source pages="34-35"/>
    <quality>korrektur1,kilde,side</quality>
</head>
<body>
<poetry>
Der sænkes et slør af aftenduggs-gråd
under døende dag på midsommervange.
Tågen stiger fra grunden våd,
fjerntborte toner et kørende selskabs sange.

På havet hist synker sagte hen
det sidste rødmende minde om solen.
Kom lad os vandre, min hjertensven,
til den mørke strand, hvor bølgerne mødes med molen.

Dér tør vi drømme, når lys-larmen flyr,
dér tør jeg atter, når havmørket stiger,
fortælle de fagreste eventyr,
dér tør vi tro på en lykke, som aldrig viger.

Dagen have så hård en hånd,
sorger kan komme så mange sinde;
er viljen end veg som pilens vånd,
vor lykke kan dør, vor elskov kan aldrig svinde.
</poetry>
</body>
</text>

<text id="agerskov2024121617">
<head>
    <title><num>XVII.</num>Solen ånder et sidste farvel</title>
    <firstline>Solen ånder et sidste farvel</firstline>
    <source pages="34"/>
    <quality>korrektur1,kilde,side</quality>
</head>
<body>
<poetry>
Solen ånder et sidste farvel
over de purpurklædte vande,
hviskende bølger tyst i kveld
drager sig mod drømmende strande,

sagtelig foldes i verden ud
natten den bløde, den sorte,
og for den strålende lysglans hos Gud
lukker sig de store himmelporte.

Over det før så blanke hav
lægger sig nattens dunkle kåbe;
slukt er alt lys, som dagen gav,
blegnet hver blinkende dråbe.

Herre, du glemmer ej to, som står
tavse ved disse mørke vande,
to, hvis tanker ved aften går
drømmende mod evighedens lande.
</poetry>
</body>
</text>

<text id="agerskov2024121618">
<head>
    <title><num>XVIII.</num>Ene står vi herude</title>
    <firstline>Ene står vi herude</firstline>
    <source pages="37-38"/>
    <quality>korrektur1,kilde,side</quality>
</head>
<body>
<poetry>
Ene står vi herude
    hånd i hånd på altanen;
sagte i borggravens halvlys
    drømmende sejler svanen.

Hvilken højtidelig stilhed!
    turde med svanen vi glide
ind i den mystiske skovnat
    svævende side ved side!

Ak der er dans på slottet,
    fornemt bal i salonen;
hør, hvor de støjer, man er vist
    færdig med cotillonen.

Lad <i>dem</i> få blomster og sløjfer
    som efter den herlighed stræber;
vi vexled alene de roser,
    som vokser på unge læber. —

Hvor bliver det mørkt herude,
    svundet i natten er svanen —
og vi står endnu og drømmer
    ene her på altanen.
</poetry>
</body>
</text>

<text id="agerskov2024121619">
<head>
    <title><num>XIX.</num>Vel var Napoleon en mægtig herre</title>
    <firstline>Vel var Napoleon en mægtig herre</firstline>
    <source pages="39"/>
    <quality>korrektur1,kilde,side</quality>
</head>
<body>
<poetry>
Vel var Napoleon en mægtig herre,
den halve jord behersked han, og konger
han spændte for sin triumfatorkærre.

Men dog i glans og magt for mig han viger,
thi jeg er konge i et kvindehjerte,
der gælder mer end alle verdens riger.
</poetry>
</body>
</text>

<text id="agerskov2024121620">
<head>
    <title><num>XX.</num>I den stille høst</title>
    <firstline>I den stille høst</firstline>
    <source pages="40-41"/>
    <quality>korrektur1,kilde,side</quality>
</head>
<body>
<poetry>
I den stille høst
    ånder den dybeste fred over land,
    dæmpet er bølgernes skvulpen mod strand,
        snart tier hver sangfuglerøst.

I den rige høst
    sankes hvert fuldmodent frø i hus,
    men hvad der ødtes i vårtidens brus
        er glemt som dens stormende lyst.

I den milde høst
    rinder mig forårets glød i hu,
    hvor er jeg glad, jeg tør ligge nu
        og drømme ved dit bryst.

I den klare høst
    åndes der fred i hver sjæl, som har stridt,
    fred i hvert hjerte, som sorg har lidt,
        og ro i hvert bankende bryst.
</poetry>
</body>
</text>

<text id="agerskov2024121621">
<head>
    <title><num>XXI.</num>Der er larm af sorte fugle</title>
    <firstline>Der er larm af sorte fugle</firstline>
    <source pages="42-43"/>
    <quality>korrektur1,kilde,side</quality>
</head>
<body>
<poetry>
Der er larm af sorte fugle
i den lange, tavse allé.

Oktober er kommen
med fnug af den første sne.

Krampagtig holder de tørre grene
fast på de sidste blade
ret som en gamling, der angstfuld
knuger sig til den svigtende livskraft.

Mellem enkelte fnug af den første sne
drysser det stedse
stille med blade
i den lang, tavse allé.

Og jeg mærker det, kære,
at også i mig
neddrysser de fagreste sommerhåb.

Så må det vel være;
hvor du er fjern, er der altid høst.

Nu er der så stille og tyst i min sjæl
som her i den lange, tavse allé.
Men tro, der kendes og skrig undertiden
som af sorte fugle,
der ræddes for sult og sne.

Og det er en knugende ve,
en dødelig angst,
som, kære, kun du kan læge.
</poetry>
</body>
</text>

<text id="agerskov2024121622">
<head>
    <title><num>XXII.</num>Lange og skinnende</title>
    <firstline>Lange og skinnende</firstline>
    <source pages="44-45"/>
    <quality>korrektur1,kilde,side</quality>
</head>
<body>
<poetry>
Lange og skinnende
vejene ligger;
af regnvand de driver,
som sagtelig siver
gennem det gule,
foræltede randgræs
ned i de smalle
grøfter ved siden.

Fra vintertiden,
som minde om kulden,
ligger ved markernes
hegn de sidste
små aflange driver,
sorte som mulden,
der fed og glinsende
smiler i tågen.

Det er, som om egnen
endnu ej var vågen.
Kun masser af krager
har travlt og jorden
i øjesyn tager.

Nej hvilket ælte!
fem tommers søle!
Men hvem kan i dag vel
trods drivende veje,
trods regnvand og tåge
fortrydelse føle!

Jeg maa le, jeg må juble
og svinge med hatten,
jeg er strålende glad:
snart har vi jo våren,
snart ser jeg dig atter;
jeg synger — jeg synger
men ved ikke hvad.
</poetry>
</body>
</text>

<text id="agerskov2024121623">
<head>
    <title><num>XXIII.</num>Hjem, ja hjem!</title>
    <firstline>Hjem, ja hjem!</firstline>
    <source pages="46-47"/>
    <quality>korrektur1,kilde,side</quality>
</head>
<body>
<poetry>
Hjem, ja hjem!

Stilhed i de kendte stuer
og ganske mørkt;
den syge må ikke forstyrres.

Hun er så syg, så syg.
Og jeg sidder og ser
dette bedende rådyrsblik.
Og kan slet ikke hjælpe.

Aa, Gud jeg må bort,
ud i det fri.

Regnen er stanset.
Solen belyser
den hældende dag.

Det er så sælsomt
her i den unge granskov.

Solfyldte, dirrende dråber
på alle de sænkede graner.
Og langt, langt kan jeg se,
hvor vejen taber sig i dis.
Alt ånder i salig forventning.
Da kommer et sagte pust,
og alle de solfyldte dråber
falder ned, bliver tunge
og mørke som gråd
gråd — gråd over døde minder.
</poetry>
</body>
</text>

<text id="agerskov2024121624">
<head>
    <title><num>XXIV.</num>Som svaner sejler kloder</title>
    <firstline>Som svaner sejler kloder</firstline>
    <source pages="48-49"/>
    <quality>korrektur1,kilde,side</quality>
</head>
<body>
<poetry>
Som svaner sejler kloder
    igennem himmelrummet;
éngang — jeg ved — er alle
    de svaners sang forstummet.

Jeg ved, til intet knuses
    vort jordlivs store murværk,
mens knap der gik secunder
    på evighedens urværk.

Lad alt kun styrte sammen!
    et tror jeg på herneden,
det, at vor store elskov
    har rod i evigheden.

— Der graves for os grave
    de åbnes skal omsider;
Han véd vor dybe elskov
    som sprænger alle tider.

Éngang, når Herrens time
    slår slag på himlens urværk,
da vil Han op os drage
    fra jordens øde murværk.
</poetry>
</body>
</text>

<text id="agerskov2024121625">
<head>
    <title><num>XXV.</num>Syg til døden -</title>
    <firstline>Syg til døden -</firstline>
    <source pages="50-51"/>
    <quality>korrektur1,kilde,side</quality>
</head>
<body>
<poetry>
Syg til døden -
Jeg kan ej fatte det, det er ej muligt;
skal alt da være nu forbi?
skal du da dø, før du fik lov at leve?
skal morgenrøden følges da af natten?

Jo lægen sagde: hun kan ikke leve;
jeg tror dem ej, de hjerteløse ord.
Aa du må ikke dø — jeg skal dig pleje
så lempeligt så varsomt,
som vestenvinden heger vårens blomster,
så at de usle små trods vintrens strenghed
dog voxer op og trives.

Nej du skal ikke dø, du lille, kære.
Snart blir det rigtig grønt og varmt i haven,
snart kommer alle fuglene tilbage,
så skal vi atter vandre rundt
ad gamle stier og ad kendte veje,
så er der solskin over alle blade,
så er du glad og frisk med røde kinder.

Ak Gud —
Nu piner atter krampen
det stakkels syge bryst.
Og så, når alt er roligt, hviskes atter
af vindens susen, af de gamle møbler:
det hjælper ej, hun er jo syg til døden.
</poetry>
</body>
</text>

<text id="agerskov2024121626">
<head>
    <title><num>XXVI.</num>Kom, hvide engel, til hendes leje hen</title>
    <firstline>Kom, hvide engel, til hendes leje hen</firstline>
    <source pages="52-53"/>
    <quality>korrektur1,kilde,side</quality>
</head>
<body>
<poetry>
Kom, hvide engel, til hendes leje hen,
bred dine bløde vinger ud,
skærm den blege kvinde endnu inat,
se hun er ikke død — hun sover!

Hun sover så ganske stille.

Du klatrende vin, du skælmske syrén!
kig frejdig kun ind ad det åbne vindu,
se på hende;
hun har længtes efter eder så såre.

Det aftnes derude.
Solguldet viger fra træernes toppe;
mangen fuglerøst tier;
mange blomsters bægre er lukte;
bækkens gråd bliver sagte hulken.
Kun nattevinden pusler i haven.

Og snart er svunden al lyd i det vege mørke.

Og se! hun er ikke død — hun sover
så ganske stille i den stille aften.
Mit hjerte har født et fagert håb,
the jeg føler, at over den blege kvinde
en lysengel kærligen våger.
</poetry>
</body>
</text>

<text id="agerskov2024121627">
<head>
    <title><num>XXVII.</num>Saa skulde hun strides med døden</title>
    <firstline>Saa skulde hun strides med døden</firstline>
    <source pages="54-55"/>
    <quality>korrektur1,kilde,side</quality>
</head>
<body>
<poetry>
Saa skulde hun strides med døden;
    samlet var slægt og venner.
Der lå hun og krammede tæppet
    med de gennemsigtige hænder.

Snart hørtes en dæmpet græden
    snart lød der en sagte kalden,
og uophørligt imellem
    den døendes hæse rallen.

Jeg strøg hendes hår fra panden,
    jeg søgte de kære blikke,
jeg græd og bad og kaldte,
    men ak, hun kendte mig ikke.

Jeg turde ej blive derinde,
    der lå som bly på mit hjerte;
så gik jeg og gik i timer
    i navnløs, fortvivlet smerte.

Men da jeg ved aftenstide
    kom hjem til den kendte bolig
og hørte, nu havde hun udstridt,
    blev jeg så underlig rolig.
</poetry>
</body>
</text>

<text id="agerskov2024121628">
<head>
    <title><num>XXVIII.</num>Net af nattens tårestrømme</title>
    <firstline>Net af nattens tårestrømme</firstline>
    <source pages="56-57"/>
    <quality>korrektur1,kilde,side</quality>
</head>
<body>
<poetry>
Net af nattens tårestrømme,
    dugg, som dirrer på hvert strå!
    Hvorfra disse mørke drømme,
        som i morgensolen stå? —
    Der er tusind suk, som gemmes
        ved naturens store hjerte,
        men om natten tør hver plante
            græde ud sin store smerte.
    
Jeg er angst, når hen i tåge
    glider Foibos’ dunkle båd:
    mine trætte øjelåge
        lindres aldrig mer af gråd;
    jeg er angst, når atter dagen
        farver østens kinder røde;
        hvorfor skal jeg endnu slæbe
            på mit liv i dette øde?

Net af nattens tårestrømme,
    dugg, som dirrer på hvert strå!
    lad mig ligge her og drømme
        ind mig i det dybe blå!
    Kom, o kom min elskerinde,
        skal jeg trygle, skal jeg tigge?
        det er dine milde øjne;
            bliv mig nær, forlad mig ikke!
</poetry>
</body>
</text>

<text id="agerskov2024121629">
<head>
    <title><num>XXIX.</num>Så skal da det evige mørke</title>
    <firstline>Så skal da det evige mørke</firstline>
    <source pages="58"/>
    <quality>korrektur1,kilde,side</quality>
</head>
<body>
<poetry>
Så skal da det evige mørke
sidde med sorte blikke
og stirre mig ind i sjælens bund
og vække rædslerne i sin grund,
de ukendte rædsler, som lænkede ligge?

Så skal fra det fjerne jeg høre
brus fra forglemmelsens Lethe?
Did går ingen vej, jeg ved ingen sti,
den ruller forbi — alt er forbi.
Ak, hvor kan jeg glemme dig, kære, tilbedte?
</poetry>
</body>
</text>

<text id="agerskov2024121630">
<head>
    <title><num>XXX.</num>Nu er det nat</title>
    <firstline>Nu er det nat.</firstline>
    <source pages="59-62"/>
    <quality>korrektur1,kilde,side</quality>
</head>
<body>
<poetry>
Nu er det nat.
Solen har forlængst
lagt sig til ro i det store
blødtvuggende hav.

Og du er død forlængst.
Hvor er det fjernt, at jeg så dig.

Men jeg går endnu her blandt de mange,
som har kendt dig,
som har glemt dig;
thi det er så fjernt, at de så dig.

Der lægger sig glemsels
stilhed om dit navn.

Her er så isnende nattekoldt.
Men hist i det fjerne
ligger den fortryllede skov.

I den skov vokser et træ
med brede grene;
og der sidder en fugl;
og dens sang er sælsom.
Thi hører man de toner, da risler tiden
lempelig forbi;
og man vågner først, når den store
time kalder.

Og der i skyggen vil jeg lægge mig ned
og hendrømme tiden,
til éngang jeg vågner
i det andet livs lyse morgen.

Da vil du gå mig imøde,
du vil atter tage min hånd — — —
du vil se så mildt på mig
— — — — — — — — — — —
alt er som før —
    o Gud! — —

Nu går jeg bævende ind
i den sælsomme skov.
Men før jeg går did,
før trolddomssangen hvisker mig glemsel
og væver sit slør
over min ungdom —
vil jeg rejse dig kære
en bautasten.

På <i>den</i> sten skal ristes ind
hele vor lyse
ungdoms saga.

På <i>den</i> sten skal ristes et kvad,
hvis fulde rigdom
kun du og jeg kan fatte

Ja, jeg vil rejse os kære
en bautasten,
skønt snart den skal dækkes
af tidens mos.

Kan hænde, at éngang en ny slægts
kolde øjne
vil finde den gamle indskrift;
ingen vil dog kunne løse
disse slyngningers gåde.
</poetry>
</body>
</text>

</content>
</section> <!-- To Mennesker -->

<section>
<head>
    <title>Skumring</title>
</head>
<content>

<text id="agerskov2024121631">
<head>
    <title>I en båd</title>
    <firstline>Det var allerede begyndt at mørkne i den.</firstline>
    <source pages="65-69"/>
    <quality>korrektur1,kilde,side</quality>
</head>
<body>
<prose>
    Det var allerede begyndt at mørkne i den lille strandby med de mange høje poppeltræer; men ude på havet lå endnu aftenrødens bløde skær, og i den stille aften hørte man bølgerne slikke mod den mørke bro, der som en sort arm krummede sig ud i havet.
    En robåd skød ud af havnen.
    En mand og en kvinde sad i den. Han roede ganske langsomt, og da de var komne et stykke ud på fjorden, sagde hun hviskende:
    «Lad nu blot båden drive og sæt dig hen hos mig.»
    Så satte de sig arm og arm; men båden gled, og de vidste ikke hvorhen
    Og de var unge og lykkelige.
    Og han fortalte hende et gammelt sagn, mens dagen stille vuggedes i søvn i nattens arme:

    «Over åen drog der en sang – en sommernats lyse sang; og der lagde sig dis over åen, så let som en sommernats søvn. – Månens blege skær lyste. Det filtrede sig ind i tågen.
    Og sangen, tågen og måneglansen tætnede, blev ligesom levende, blev til et vegt kvindeligt væsen. Det var ellepigen. Hun stod mellem rørene og græd.
    Der sad to elskende tæt ved, arm i arm, læbe mod læbe.
    De hviskede om en kærlighed, som de tænkte evig; fremtiden lå begravet i lyse nætter; de så kun elskovs uudsigelige lykke.
    Ikke dens grænseløse sorg.
    Ellepigen stirrede stedse på dem. Også hun elskede ynglingen. Kendte hun ikke alle hans unge længseler, alle hans drømme, fra en tid, han vandrede ensom rundt i skoven? Hun vidste alle hans vemodige sange.
    Og nu? Det jog gennem hendes sjæl med dirrende smerte. —
    Ned i den lette båd steg de to. De gjorde den fri. Og sagte gled de gennem disen forbi dunkle ukendte bredder.
    De egne syntes dem at være kærlighedens forjættede land.
    «Åmand! Åmand!» råbte ellepigen vildt. «Ser du båden histnede – med en mand og en kvinde.  Den mand har engang villet røve min kærlighed. Hævn dig nu, såsandt de vil kaldes min fæstemand. Hævn dig.»
    Da rejste åmanden sit mægtige bryst og i vældig harm oprørte han de flygtige våger.
    Ud mod havet førtes en kæntret båd. På en fremmed strand drev den op.
    Men inde mellem rørene, dér hvor tågen er tættest, sad ellepigen; og hun græd.»

    Atter sad de en tidlang tavse og så ind mod byen. Det var en overordentlig varm aften; solen var længst gået ned, og byens talrige trægrupper stod næsten truende mørke mod den citrongule himmel, der først langt nede ved synskredsen gik over i rødt. På bakken vest for byen stod møllen og pegede med sin ene vinge stivt op mod himlen.
    Da vender hun sig om i båden.
    «Aa se dog,» siger hun ganske angst. Det var månen, som nu stod stor og rød, modsat solen. Man kunde nok blive bange for den, thi dens ellers så milde ansigt lignede nu et uhyggeligt, vredt fjæs.  Snart blev den dog elskværdigere at se på og dens glans hvidere. Og hen over det fløjelskælne havspejl lagde der sig den sarteste bro af måneglans, en bro, så let som en tanke. Undertiden greb en brises små fingre i den flygtige bro, og da blev den som et net knyttet af glitrende små ringe i vægtløs sølv eller som en fintvævet dug af flydende metal – med lange mørke stråler imellem.
    Man følte en heftig attrå efter at styrte sig ud i dette sære næt, lade sig fange mellem dets masker, lad dette flydende smutte mellem hænderne, glide kølende ned ad sit legeme; thi køligt måtte det føles, køligt som sommerdugg i græs.
    De to sad stille tæt ind til hinanden i en sær betagethed. De turde intet sige. Undertiden hørtes havets dybe skvulpen under båden, så en sagte rislen fra åren – og fjernt ude vuggedes en hvisken, tyst som ånders tale, som dødes sprog. Den føltes kun, hørtes ikke.
    Det blev sent, før han atter styrede båden mod land.
</prose>
</body>
</text>

<text id="agerskov2024121632">
<head>
    <title>Sene tider</title>
    <source pages="70-72"/>
    <quality>korrektur1,kilde,side</quality>
</head>
<body>
<prose>
    Aar er rundne og dage er dragne forbi i talrig mængde. Den gamle jord er kommen flere tusinde år næmere til den store grænsepæl, tidernes ende.
    Fjern, fjern lå vor tid, mørk som den mørkeste vinterhimmel.
    De hvide poler har strakt deres arme længer og længer ind mod ækvator. De har fast nået hinanden, de kolde arme.
    Jorden gyser. Thi isnende kulde begynder at klamre sig om dens hjerte, og dens blod er stivnet.
    Kun én mand og én kvinde var endnu tilbage af menneskenes slægt. De bjærgede livet, som de kunde bedst. Men en morgen, da den matte sol kastede sit skær over sneen, lå kvinden dér kold og bleg.
    Kulde og sult havde overvældet hende. Grædende stedte han hende til hvile i sneen – og så var han ganske alene tilbage.
    En dag, en nat vankede han vildsom omkring.
    Han kom gennem døde landsbyer, over søers stivnede vande, sank stille ned på den høje kirkegård.
    Det var nu aften. Og han bad da så inderlig den store, fjerne Gud om befrielse.
    Men da månen stod op, var han død. Nu var alt forbi. Over hele jorden, intet pust af liv.
    Den grå kirke kastede sin skygge langt ud over det øde land. Og midnat kom; men fra tårnet lød intet slag; urværket var standset for hundrede år siden.
    Da trådte den vældige Død ud af kirkens port. Vildt glimtede hans le i månelyset, mens han langsomt skred over kirkegården.
    Dér så han det sidste menneske ligge uden liv.
    Og den vældige Død støttede sig til sin le, og han græd.
    Klagende og hult lød hans røst ud over det tomme:
    Mit værk er forbi. Det stunder mod tidernes aften og jeg hører tiden til. Mit værk er forbi. Bort må jeg fra min stille have og dens tavse beboere. Men I må blive, til jeg skal føre eder frem for den store dommer.
    Mig ynkes over dig. Du alene skal ikke være uden den velsignede grav. Dybt skal du hvile og stille. —
    Og Døden tog sin blanke le og huggede i den hårde, kolde jord under sneen. Slag faldt på slag, og de drønede i stilheden.
    I den dybe grav lagde så Døden ham og dækkede ham varsomt igen.
    Da morgenrøden begyndte at farve sneen, gik døden, den høje og tavse skikkelse bort til et fremmed land.
    Tilbage lå hans le.
    Det var det sidste mindesmærke på jordens sidste grav.
</prose>
</body>
</text>

<text id="agerskov2024121633">
<head>
    <title>Børnene på engen</title>
    <source pages="73-75"/>
    <quality>korrektur1,kilde,side</quality>
</head>
<body>
<prose>
    Den lå så fager midt i Guds strålende solskin, og den så så broget ud, engen, med alle de prægtige blomster. Og de duftede så mildt, mens fuglene sang deres gladeste sange.
    Her legede børnene de lege, som alle børn leger.
    Snart var der stads på færde, når de legede «komme fremmede» og «bryllup»; snart var det højst alvorligt, når de var «fa’r, mo’r og små børn».
    Men som legen går allerbedst, kommer der ind på den lyse eng en stille, sortklædt mand.
    Hans blege ansigt blev dobbelt blegt i det fulde sollys; og hans øjne var så kolde.
    «Kom,» siger han til hende, der lige havde været brud i legen, «nu må du hjem; din fader har sagt det.»
    Hun græd, men han førte hende bort ved sin kolde hånd.
    Og det var ligesom fuglene et øjeblik glemte at synge.
    Og som blomsterne ikke turde ånde. —
    I førstningen var de andre børn meget bedrøvede over, at den stakkels Lise skulde hjem så tidlig.
    Men snart gik legen ligeså muntert som før.
    Så kom den mørke mand atter ud på engen og bragte en anden hjem.
    Det skete flere gange. Og da solen stod lavt, var der kun en eneste lille pige tilbage på den store eng.
    Hun græd, for nu var hun træt af at lege, og så var hun jo ganske ene. Hun længtes efter også at blive bragt hjem.
    Men solen sank mer og mere.
    Da blev hun så forfærdelig angst for, at hendes fader skulde have glemt hende, hende alene, herude på den øde mark, nu da natten stundede til.
    Hun giver sig til at græde bitterlig, men da ser hun i solens sidste stråler den magre, sorte skikkelse komme; og ved hans hånd gik hun glad ind til sit kærlige hjem.
    Men næste dat, da solen skinnede over den brogede eng, legede andre børn på den.
</prose>
</body>
</text>

<text id="agerskov2024121634">
<head>
    <title>De lyse nætter</title>
    <firstline>Det var blot to mennesker, som havde</firstline>
    <source pages="76-79"/>
    <quality>korrektur1,kilde,side</quality>
</head>
<body>
<prose>
    Det var blot to mennesker, som havde fundet hinanden. To mennesker, som længe havde drømt.
    Og det var i årets lyseste stund, den tid, da solen først så sent går ned.
    Han var nu femogtyve somre. Men når han så tilbage på sit levede liv, da syntes han, det havde helt igennem været som en lang tavs aften, sådan en aften som denne, i hvilken hun havde givet ham sit ja – en aften, som ikke bliver nat; thi vestlig dis står med rødmen, til dagen i øst begynder – en aften, hvor man bliver så uendelig sørgmodig, når man er alene, så bedrøvet, at man kender gråd i øjet.
    Således syntes han, at hans liv havde været. Og mågerne, som fløj langt bort did mod skylandet, men aldrig nåede nærmere – de hvide fugle, de var som hans tanker.
    Og nu havde hans drømmende længselssyge sjæl dog betrådt det strålende land.
    Han havde set hende første gang for få dage siden, og da havde han følt sig som en digter, hvis sjæl dybest inde i anelse føder et uendelig skønt digt, så sart som rindende sang i et eventyrriges nat, et digt så sommerfugleflygtigt, at det ikke tør gribes, ikke fæstes på papiret, for så dør det.
    Hans åndedrag havde næsten stanset. Forvirrede tanker, uvirkelig dejlige, men dog med sandheden i sig – som sæbeboblens farver – havde fyldt ham.
    Da han så hende første gang, vidste han, at hun måtte blive hans.
    Og nu havde hun sagt ja. Sagt, at hun også elskede ham.
    Aa Gud, han var så usigelig lykkelig. —
    Man kan læse i gamle skrifter, at i begyndelsen var natten – den store tomheds nat; men af natten blev dagen født og til nat skal den atter blive. Mørket, som er altings moder, har rum til alt lys. —

    Det var blot to mennesker, som tidlig måtte skilles.
    Og det var i den tid, de vilde roser mister deres røde blade.
    Som strømmende guld vældede sollyset ind i den tavse stue, hvor hun, den dødssyge lå. Han sad forvåget og bleg og holdt hendes ene hånd – den magre, gennemsigtige hånd. Han kyssede hendes ansigt, hendes øjne; men hun kunde ikke kende ham. Han græd, da hun kom i vildelse.
    Og hendes ord, afbrudte og stønnende, om faderen og moderen, om det gamle hjem ved stranden, om deres egen rige kærlighed – alt hvad hun skulde miste, de gjorde ham så uendelig bedrøvet, de ord.
    Da blev hun med ét roligere, så et øjeblik på ham; men de øjne hørte ikke ham til længer. Og så gled hun over i den sidste søvn.
    Da fik hun en underlig drøm om roser. Hun følte nok, det var døden som kom, gemt bag disse mange roser, der ligesom strømmede og bruste imod hende. Og dér stod hendes båre, men det var også lutter roser, smilende, kærlige blomster, der så på hende, som havde de menneske-blik. Og hun blev helt begravet af roser, og de mumlede og de hviskede, og det blev sagtere og blødere og stillere
    — — — — — — — — — — — — — —
    Han sad der endnu hældet over den døde, og det blev aften udenfor, og der rejste sig en havbrise, og mange vilde rosers blade blev afrevne. —

    Og for ham var atter livet blevet som en stille aften. Men ingen måger fløj nu mod de gyldne lande.
</prose>
</body>
</text>

<text id="agerskov2024121635">
<head>
    <title>En juleaften</title>
    <firstline>Der er store strande, ved hvilke havets</firstline>
    <source pages="80-84"/>
    <quality>korrektur1,kilde,side</quality>
</head>
<body>
<prose>
    Der er store strande, ved hvilke havets bevægelse aldrig helt kan høre op; det sunder sig i tavse dønninger til næste stormdans. Selv når den hvide tåge lægger sig tæt og knugende, tør det ikke hvile, dette urolige, mægtige væsen. Da kan det hænde, at man hører fra tågen skrig, som ikke kan komme fra menneskers læber, for det er dog ikke som skrig. Ingen ved, hvad det er, men fiskerne siger, at det er genfærds tale, og suk fra svundne havrædsler.
    Ved disse store strande kan kun voxe tidsler, der er hårde og som forstenede blomster. Højere oppe gror marehalm, og den har bøjet sig og vendt sit hoved ind mod heden; the den frygter havet og lever kun her for nytte og nødvendighed.
    Det var den aften, frelseren blev født.
    Op i strandkanten var der drevet to strandvaskere. Den ene havde mistet sin underkæbe; den andens kinder havde rejer og andet kryb gnavet af, så kindbenene stod skarpt frem. De lå dér i svagt diset luft med begyndende frost. Solen var ved at vige, og himlen i hin egn var af en bleg rødme, hvis skær ligesom lunende lagde sig om de utallige små isflager og isstykker, der vuggedes inde ved land – gjorde de runde sten ligesom levende og skinnede fornøjet ind i de to blege sømænds åsyn. —
    Men på den hellige aften vandrer ud fra paradishaven en engel. Den udsendes af Vorherre, at den skal trøste og glæde alle, som den møder på sin vej.
    Lysenglen svæver langs de store strande, men da den ser de to strandvaskere ligge dér mellem de opdrevne isstykker og den stive tang, ynkes den såre. Det skar den i hjertet, at de skulde ligge der så alene på denne hellige aften. Den ånder på dem og de vågner af den tunge hvile.
    «Himlens og jordens Gud er god og rig på nåde; beder om noget og han vil tilstå eder det!»
    De to havde været skipper og styrmand på samme skib.
    De bad da begge om det, der tyktes dem at være den rigeste julegave: at få lov blot et øjeblik atter at se hjemmet og de efterladte kære.
    Engelen rynkede da sin lyse pande: «Forfængelig er eders bøn. Vogter eder! The ligesom ingen levende uden skade for sin sjæl tør ransage, hvad der ligger bag døden, således båder det ingen døde at igense menneskenes underlige færd. Vogter eder derfor!»
    Men de blev ved at bede inderligen, og den gode engel kunne tilsidst ikke nænne at nægte det.
    Den sagde så farvel til dem og ønskede dem en «glædelig jul».
    Hastig som den hastige tanke var de i den fjerne by, hvor de havde boet. Usynlige vandrede de opad de kendte gader. Lys og juleglæde strålte fra alle huse. Der var duft af gran, og der var jublende barnestemmer.
    Ved torvet skiltes de to rejsefæller.
    Da skipperen kom til sit hus, blev han så sælsom til mode; det alene var ikke oplyst som byens andre huse. Jo, der var dog et tællelys i den lille stue. Og der sad jo hans kone; men hvor var hun bleg! Og alle de magre, forsultne børn omkring hende, var det virkelig hans dejlige børneflok? De havde det vist meget småt nu, næsten ingen møbler. Og hvad var det, de fik til julenadvere – kun kartofler. Nu græd den mindste på skødet; hun var helt blå i ansigtet – men der var jo heller ikke i kakkelovnen.
    Han følte sig så grænseløs sorrigfuld og angst – så knugende forpint, som den nat, da han på sit skib kæmpede den håbløse kamp mod stormen og bankerne. — — —
    Styrmanden kom også til sin bolig; den var lys nok, ligefrem strålende. Det var da mærkeligt med al det lys; han havde jo ingen børn.
    Der så han sin elskede unge hustru; hvor var hun dog smuk, skønnere en nogensinde.
    Men dér ved hendes side sad jo en mand – en mand. Og nu kyssede de hinanden.
    Styrmanden følte sig lamslaaet af sorg. Han var altså glemt – ganske glemt. Allerede. Og han havde dog syntes, at ingen kunde elske højere, end de to havde elsket.
    Og nu — — glemt.
    Snart jog de atter med tankens hast til de store kolde strande. Men de kunde ikke sige, hvem der var mest bedrøvet.
</prose>
</body>
</text>

<text id="agerskov2024121636">
<head>
    <title>Septembernat</title>
    <source pages="85-87"/>
    <quality>korrektur1,kilde,side</quality>
</head>
<body>
<prose>
    Det var mørkt i denne septembernat, og der lød en dump nattevindshvisken i de høje trætoppe. Imellem hørtes der sære skrig fjernt inde fra skoven. Og et stort dyr brød gennem tykningen.
    Og det var såre mørkt.
    Da faldt der tunge regndråber, som små sten på skjolde. Men det standsede snart, og det blev stillere end før.
    Men angsten slumrede overalt i mørket. Og der mærkedes noget, som var mørkere end natten; thi det dølgede den dybeste rædsel. Det var alt levendes underkuer – Døden, som drog frem under gispende blade – Døden, for hvem også natten må skælve. —
    Men ved bredden af den store flod, som løber gennem skoven, lå der en fattig hytte.
    Der var kun <i>et</i> rum i hytten, med en stor seng, fra hvilken halmen strittede frem. Her lå en kvinde med farve som en syg gul blomst, og stirrede med store, stive øjne ud i værelset.
    Datteren sad med grådblændet blik ved hendes side. De ventede døden. Da bliver moderen urolig; thi hun hører Dødens stemme udenfor vinduet.
    «Dit livs hjul er stanset. Din sjæl ventes bag de sorte strømme, hinsides de tusinde bjærge. Bered dig!»
    «Aa min Gud – jeg kan ikke, jeg tør ikke – jeg tør ikke.» Og moderen knugede fortvivlet datterens hånd.
    «Moder, hvem taler du med? her er jo ingen inde. Kære, lille mo’r dog.»
    «Dit livs dag er nu kun et minde, som snart hvirvles bort med det segnende løv. Derfor kom, du trætte sjæl. Min nat kender ingen skærende gråd, ingen sugende længsler. Der er stille hinsides de tusinde bjærge.»
    «Mo’r, mo’r – dine øjne forvildes. Aa dø ikke fra mig – kære, kære mo’r.»
    «Kom, kom du trætte sjæl.»
    «Ja – ja. Her tør jeg ikke blive. Tag mig med. Farvel lille Marie.» Men hendes hvisken kunde ingen høre. En sagte sitren – og dødens langsomme stivnen drog over hendes legeme.
    «Aa mo’r!» — og fortvivlet hulkende kastede hun sig over den afsjælede. —

    Og mørkere og mørkere blev det nu ved midnat, og kjerten gik ud i den lille hytte ved floden.
    Og langt langt ud i det øde fjerne rullede den vemodige brusende, mørke flod.
</prose>
</body>
</text>

</content>
</section> <!-- Skumring -->

</workbody>
</kalliopework>

<?xml version="1.0" encoding="UTF-8"?>
<bio>
<body>
Barfoed, Viggo Andreas, f. 1895, Journalist, Forfatter. Født 31. December 1895 i Hyllested, Djursland. Broder til <a poet="barfoedp">Per Barfoed</a>. Gift 31. December 1920 i Nørre Tranders med Dina Rigmor Agnete Nielsen, født 30. Marts 1896 i Hillerød, død 12. Februar. 1930 i København, Datter af Maskinsnedker Søren Rasmus Nielsen (født 1874) og Maren Kristine Jørgensen (født 1874).        

Barfoed blev Student 1913 fra Aalborg, men gik samme Aar over i journalistisk Virksomhed ved »Horsens Avis«, 1917 ved »Aalborg Amtstidende«, 1918 ved »B. T.«, 1926 ved »Dagens Nyheder« og 1934 ved »Berlingske Tidende«. Allerede i Aalborg signerede han sine daglige Vers om Døgnets Begivenheder med det siden fastholdte Mærke »Ærbødigst -« og vakte snart saa stærk Opmærksomhed, at Hovedstadspressen knyttede ham til sig. Faa Aar efter havde hans altid vittige og velformede Vers, hans sjældne Evne til øjeblikkelig at finde en munter Synsvinkel og en overraskende Slutpointe og lige saa sjældne Evne til at more uden nogen Sinde at harme skabt ham en saa stor Vennekreds blandt Læserne, at Redaktionen af »B. T.« halvvejs mod hans Villie 1921 kunde udsende et Udvalg af 15-1600 Vers fra de sidste tre-fire Aar, som allerede 1922 efterfulgtes af en ny Samling fra det paagældende Aar (22. Samling 1943, alle med Illustrationer af hans aandelige Tvillingbroder paa Humorens Omraade, Tegneren Herluf Jensenius). Denne enestaaende Indsats i dansk Journalistik har for længst gjort hans Mærke landskendt. Uden at synes tynget af den daglige Opgave har Barfoed med forbavsende Oplagthed, utrættelig Opfindsomhed og frodigt Humør formaaet at belyse den komiske Side ved de mest forskelligartede Forhold og Personer, vist sund Dømmekraft og sikker Takt og dermed paa sin Vis ofte givet et værdifuldt Bidrag til Læsernes Skøn over Dagens og Vejens brogede Hændelser. Siden 1930 har Barfoed endvidere leveret versificerede Kauserier til den danske Statsradiofoni og endelig skrevet en Række Operettetekster og Viser til »Blæksprutten« m. m.<!-- - Tegninger af H. Jensenius, Otto Christensen og Gerda Ploug Sarp.-->
<!--Studenterne 1913, 1938, S. 71. Fr. Birkedal-Barfod: Stamtavle over Slægten Barfod-Barfood-Barfoed, 1925, S. 136.-->

<right><small>Carl Dumreicher in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XXVII (suppl.), pp. 50-51.</small></right>
</body>
</bio>




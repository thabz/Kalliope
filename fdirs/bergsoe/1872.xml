<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1872" author="bergsoe" status="complete" type="poetry">
<workhead>
   <title>Hjemvee</title>
   <year>1872</year>
   <notes>
     <note>Teksten følger Vilhelm Bergsøe: <i>Hjemvee</i>, Gyldendalske Boghandel, Kbh., 1872.</note>
   </notes>
   <pictures>
       <picture type="titlepage" src="1872-p1.jpg">Titelbladet til <i>Hjemvee</i> (1872) lyder ,,Hjemvee. / Digte og Sange / af / Vilhelm Bergsøe. // Kjøbenhavn / Forlagt af den Gyldendalske Boghandel (F. Hegel). / Thieles Bogtrykkeri. / 1872.''</picture>
   </pictures>
   <source facsimile="11530804338B" facsimile-pages-num="196" facsimile-pages-offset="14">Vilhelm Bergsøe: <i>Hjemvee</i>, Gyldendalske Boghandel, Kbh., 1872.</source>
   <quality>korrektur1,korrektur2,kilde,side</quality>
</workhead>
<workbody>

<section>
<head>
    <title>I. Munkens Historie</title>
</head>
<content>

<poem id="bergsoe2018020901">
<head>
    <title>Indledning</title>
    <firstline>Nei, det er ikke Sydens Luft</firstline>
    <source pages="3-5"/>
    <quality>korrektur1,korrektur2,kilde,side</quality>
</head>
<body>
Nei, det er ikke Sydens Luft,
Der sig i Dag hen over Forum breder,
Og det er ei Orangens Duft,
Som med sit Vingeslag den trindtom spreder —
Det er en hed, en giftig Vind,
Født af Saharas solforbrændte Bølger,
Den bringer Livet til at slumre ind,
Den farver gusten Campagnuolens Kind,
Og i dens Aandedrag sig Febren dølger.

Det er Scirocco! Klædt i Sol og Støv
Sees Forum sittrende i Solskinsstrømme;
Forbrændt og falmet er Acaciens Løv,
Og Bøflen ligger dorsk og tygger Drøv,
Og til Campagnens Friskhed gaaer dens Drømme.
Did styrer ogsaa Hyrdens Tankegang;
Med Hatten skjuler han sin hede Pande,
Og nynner halvbevidst en halvglemt Sang,
Der fører ham til Nemis Myrthehang
Og til Albanersøens friske Vande.

Men høiere mod Nord <w>min</w> Tanke gaaer.
Hvor Vesterhavet i sin Storhed skummer,
Mens Hjeilen klagende i Lyngen slaaer,
Og dulgt i Gyvelklynger Bien brummer,
Dér ligger der en enlig Præstegaard,
Krumbøiet er dens Mønning, straatækt Taget —
Den sorte Stork paa Reden ensom staaer,
Og sort, i snehvidt Sand, staaer ensomt Vraget.

Men vil Du vide, hvorfor Tankens Lyn
I Hast slog ned bag Klittens hvide Banker,
Og hvi det klared op et Hjemlandssyn
Hos mig, som tabt i Roma-Syner vanker —
Da se mod Titusbuen hist, som staaer,
En Kjæmpe lig, fra Oldtids svundne Dage,
Seer Du den gamle Munk, der langsomt gaaer
Igjennem den, og som nu stille staaer
Og skotter ængsteligt og dulgt tilbage?

Saae Du, han sendte os i Smug et Blik,
Som kunde han ei meer sin Længsel tvinge?
Saa vendte han sig hastigt om og gik
Mod Klostret op, hvis Klokker høilydt ringe.
Se! Nu han svinder i den klare Dag
Bag Klostermurens fængselsmørke Skygge —
En lysræd Skygge selv, et strøget Flag,
Der falmer over Livets Kamp og Lykke!

Nu tie Klokkerne i Klostrets Gaard —
De blege Brødre samle sig derinde,
Og, medens Hymnen dæmpet til os naaer,
Jeg maner frem hans svundne Liv og slaaer
Lysfunker ud af hvert et muldnet Minde.
Siig, vil Du høre? Saa vil jeg fortælle
I spredte Træk den gamle Munks Novelle.
</body>
</poem>

<poem id="bergsoe2018020902">
<head>
    <title>To Veninder</title>
    <firstline>I Præstegaardens Have</firstline>
    <source pages="6-13"/>
    <quality>korrektur1,korrektur2,kilde,side</quality>
</head>
<body>
I Præstegaardens Have
Var der hyggeligt og net;
Hist nyslagne Plainer,
Her Blomster og Bosket.
Vinranken krøb i Bugter
Langs Straatagets Skjæg,
Og Svalerne kviddred
Fra den løvdækte Væg.

Ved Havestuens Døre
En Hængebirk stod
Med Grene, der naaede
Fra Toppen til dens Fod,
Og naar et enkelt Vindpust
Vei gjennem Haven fandt,
Da var det, som den hvisked
Om de Tider, som svandt.

Den stod saa taus, alvorlig
Og mørk som en Gran;
Thi den var Havens første
Og ældste Veteran.
Den havde seet tre Slægter,
Som steg i Graven ned —
Den kjendte lidt til Livet,
Til Død og Kjærlighed.

Nu saae den igjen
Et ungdommeligt Par;
Men det var ikke ganske,
Som ellers det var.
Det var to unge Piger
— Veninder fra Barn —
Den ene havde Guden
Alt fanget i sit Garn.

Paa Havestuens Trappe
Paa det nederste Trin,
Dér sidder Præstens Datter
Og sømmer et Lin.
Hun drømmer vist om Noget
Og henter tungt sit Veir,
Skjøndt Kinden har Rosens
Og Morgenrødens Skjær.

Ved hendes Side sidder
I en Lænestol strakt
Cousinen fra Byen,
I høist moderne Dragt.
De stivede Skjørter
Bruse op som en Flod
Og vise meer end Anklen
Af en silkeklædt Fod.

,,Det er, som jeg har sagt Dig''
— Hun nu til Orde ta'er —
,,Der er ei Spor af Lighed
Hos dette Vennepar.
Se, blot naar de hilse,
Da lige strax man seer,
At Thorvald er en Klods,
Og Charles Cavaleer.''

Den Lille hun skjælved,
Saa Linet faldt ned,
Dog sagde hun slet Intet,
Og den Ældre blev ved:
,,Og se saa disse Øine,
Saa mørke som en Grav,
Hvor Lidenskaben glimter
Som Lyn paa et Hav.

Vel veed jeg, at din Kjærest
Som Kunstner har Rang;
Men seer Du, det han mangler,
Er egenligt Elan.
Paa Ballet, hvor jeg saae ham
Efter Aareløb igjen,
Dér syntes jeg, han ligned
En pyntet Malersvend.

For ellers er han limed
Til Malerkutten graa.
Gud veed, hvad til Hverdag
Han gaaer og tænker paa?
Iaftes ved Bordet
Han sad, som han sov,
Og hele Dagen driver han
I Mark og i Skov.

Da sidstegang han reiste,
Han aldrig til Dig skrev;
Da var det altid Charles,
Som sendte Dig Brev.
Han skriver vist saa yndigt!
Jeg havde Lyst engang'' —
Her standsede hun pludseligt
Og nynnede en Sang.

Der blev en lille Pause
— Hver tænkte jo paa Sit —
Da sagde den Yngre
Veemodigt og blidt:
,,Naar Thorvald ikke skriver,
Da mindes han vist meer;
Gud veed, om Charles husker,
Naar ei han os seer?''

Cousinen sendte hurtigt
Et speidende Blik;
Den Lille vilde tale,
Men Stemmen slog Klik.
,,Naa, bryd Dig ei om Dette''
— Faldt nu den Ældres Ord -
,,Maaskee er Thorvald ikke
Saa kold, som jeg troer.

Men det er ellers løierligt —
Idag, da han skal bort,
Han lader Dig alene,
Skjøndt Tiden er kort.
I Aften Klokken Elleve
Jo Diligencen gaaer —
Naa, det er nu Noget,
Som Du vel forstaaer.

Men, ærligt talt, min Pige,
Jeg taalte det ei,
At han, skjøndt forlovet,
Dog gaaer sin egen Vei.
Hvad hjælper det, han maler
Og bli'er en Kunstner stor,
Naar aldrig han taler
Et levende Ord?

Desuden, disse Kunstnere
De har det nu saa sært —
Den Kunst, dem at behage,
Den er ei hurtigt lært.
De sætte Kunsten øverst,
Konen som Nummer To,
Og derfor er der sjeldent
Fred i et Kunstnerbo.

Desuden er de gnavne —
Snart vil det ikke gaae,
Snart mener de, at Verden
Dem ei kan forstaae.
Saa kommer der en Kritiker
Og river dem ned —
Du veed ei, hvor de Mennesker
Kan gjøre Fortred.

Nei, tænk Dig saa Charles!
Husarofficeer,
Dertil fra Hæl til Hoved
En fuldendt Cavaleer.
Og saa — ja, Du maa gjerne
Mod min Smag løbe Storm
Men der er ogsaa Noget
I en kjøn Uniform.

Men jeg har glemt det Bedste,
Som ret er en Trøst,
Veèd Du, at her han bliver
Til seent ud paa Høst?
Manøvren har man opsat,
Det læste jeg i Dag,
Saa reiser han ikke;
Det er en afgjort Sag''.

Den Yngre rask sig bøied
Ned mod et Rosenbed;
Om hendes Kinder alle
De lyse Lokker gled.
Mon det nu var tilfældigt,
Kom Rosen hun for nær?
Men hendes Kinder blussed
Med dobbelt Purpurskjær.

Hun tog en høirød Rose
Og stak den i sit Bryst;
Men Blomsten hørte Sukket -
Det klang: ,,Til seent i Høst!''
To glimrende Perler
Paa Rosenbladet laa;
Cousinen sagde roligt:
,,Det dugger — lad os gaae!''
</body>
</poem>

<poem id="bergsoe2018020903">
<head>
    <title>Afsked</title>
    <firstline>Han vandred over Heden</firstline>
    <source pages="14-19"/>
    <quality>korrektur1,korrektur2,kilde,side</quality>
</head>
<body>
Han vandred over Heden
I Aftenens Stund,
Bag efter ham der fulgte
En plettet Hønsehund;
Den gik mod Vane sindigt
Med langsomme Fjed —
Det var, som om den vidste,
Nu skulde han afsted.

Han havde vandret vide
Fra Gry og til Kvæld;
Hvert Minde, saa ham tyktes,
Burde siges Farvel:
Den brune, jydske Hede,
Det purrede Gyvelkrat,
Den mørke Granplantage —
Alt sagde han Godnat.

Nu gik han langs Aaen,
Som sleb sit krumme Sværd
Mod de lyngklædte Brinkers
Lagdeelte Kiselskjær.
Da Bakkerne sig aabned,
Hvor Møllebækken sprang,
Her standsede han pludseligt
Sin langsomme Gang.

Han tog saa dybt sin Aande
Og saae sig rigtigt om.
Derinde fra Møllen
Den friske Meelduft kom;
Vandstraalen over Hjulet
Sig ilende skjød,
Og danned Regnbuefarver
I Aftensolens Glød.

Det stønned og det brummed
Fra Kværnenes Krands,
Som gik deres vanlige
Dagligdagsdands.
Nu faldt det tunge Stigbord
Med Larm og Bulder i,
Da standsede Larmen,
Og Alting var forbi.

Men i den dybe Stilhed,
Som fulgte ovenpaa,
Han hørte Aftenklokkerne
Saa sagteligt gaae.
Han saae endnu mod Møllen,
Men kun et Øieblik,
Saa vendte han sig rask
Imod Broen og gik.

Han fulgte atter Aaen,
Der ind i Krattet krøb,
Hvor sagte mellem Elle
Og Birke den løb.
De bøiede sig hældende
Fast lige til dens Rand,
Og gule Nuphar lyste
Fra det perlegraa Vand.

Langt ude laae Bakkerne
Med Solkroner paa,
Saa fulgte Hedefladen,
Snart violet, snart graa,
Saa kom de blanke Søer
Med Aftentaagens Dis —
Han følte, at han skulde
Bort fra et Paradis.

Han skifted Foden langsomt;
Der var en sælsom Magt
I disse kjendte Syner,
Som nu til Liv blev vakt.
,,Hvad faaer jeg vel i Syden?''
Han tænkte, mens han gik
Da hørte han en Stemme
Og mødte hendes Blik.

Han ilede fremad,
Ved en Skillevei hun stod,
Forgrædt var hendes Øie
Og træt hendes Fod.
,,Min Gud, hvor jeg har søgt Dig!''
— Hun sagde lidt mut —
,,Kom hjem! Du <i>maa</i> ei spilde
Et eneste Minut.''

Der laae i disse tvende,
De simple Ord ,,Du maa''
En underlig Betoning,
Som fik ham til at staae.
Han havde aldrig hørt dem
Med denne skarpe Klang;
De isnede hans Velkomst
Og sagtnede hans Gang.

,,Hvor har Du været henne?''
— Begyndte hun igjen —
,,Jeg har alt længe søgt Dig
I Aften, min Ven!''
Han sagde: ,,Der var Meget,
Hvormed jeg Afsked tog'' —
Men over hendes Kinder
En Purpuriling drog.

Hun tænkte: ,,Han ta'er Afsked
Med Alt, kun ei med Dig.
Hvem elsker han saa høiest,
Det Andet eller mig?
Hans Hund har kunnet følge ham,
Den er ham til Behag;
Men jeg har siddet ene
Den hele, lange Dag.''

De vandred hen ad Stien,
Hver med <w>sin</w> Dissonans;
Men Aftensvalen løste
Hverken hendes ellers hans.
Det var, som om den trivedes
Ved Taushed og blev stor —
Da hørte de fra Haven
Et muntert Latterchor.

,,Min Gud, der er vist Fremmede!''
- Hun udbrød i Hast —
Og sendte ham et hurtigt,
Men bønligt Øiekast.
Han saae ei hendes Smerte,
Han troede, hun blev glad,
Og sagde: ,,Ja, saa maa vi
En Stund vel skilles ad.

Jeg skal min Kuffert pakke,
Og Du skal klædes paa,
Saa maa vi vel i Aften
Ad Landeveien gaae.
Den er til Byen kortest —''
Hun afbrød: ,,Som Du vil!''
Men da han gik, hun dækked
Med Haanden Øiet til.
</body>
</poem>

<poem id="bergsoe2018020904">
<head>
    <title>I Tvivl</title>
    <firstline>Gjæsterne inde fra Byen</firstline>
    <source pages="20-25"/>
    <quality>korrektur1,korrektur2,kilde,side</quality>
</head>
<body>
Gjæsterne inde fra Byen
Var alt dragne afsted;
Over den gamle Præstegaard
Hviled den dybeste Fred.

Søvnen paa bløde Vinger
Hen over Landet drog;
Men i Præstegaarden var En,
Som den i Favn ei tog.

Ude i Havens Gange
Vandrer hun op og ned;
Hvor hun vandrer, og hvor hun gaaer,
Følge Tankerne med.

,,Elsker han mig eller ikke?''
Det var det mørke Punkt,
Hvorom de matte Tankers Kreds
Dreied sig træt og tungt.

,,Sikkert vil han mig glemme
Nu, han drager mod Syd!'' —
Angst hun skjælved; thi Tanken tog
Mod hendes Villie Lyd.

,,Sætter han virkeligt Kunsten
Med dens Hæder og Glands
Over en Kvindes Kjærlighed,
Bliver jeg aldrig hans?''

Pludseligt foer hun sammen.
Midt i den Nøddehæksgang
,,Elsker Du ham eller ikke?''
Lød det med sagte Klang.

Sky hun skotted til Siden;
Hvorfra kom mon de Ord?
Det var en Angst, som hundredefold
Dybt gjennem Sjælen foer.

,,Elsker Du ham eller ikke?''
Hvorfra mon Tvivlen kom?
Ak, det havde hun aldrig før
Tænkt paa at spørge om.

Yderst i Havens Hjørne
Lysthuset løvdækt stod;
Dér hun vilde for Tankens Flugt
Gjøre oprigtig Bod.

Dér hun vilde sig fjæle,
Dér hun vidste var Ro.
Sagte hun aabnede Døren til
Mindernes hellige Bo.

Maanestriben paa Bordet
Faldt med en dæmpet Glands,
Og i Bordpladen ridsed stod
Noget — Skriften var hans.

,,Søg paa dit yndige Kammer!
Dér vil Du finde igjen
Ham, som ogsaa i Sydens Egn
Bliver meer end din Ven.''

Rask hun fløi gjennem Haven —
- Fugl ei flyver saa let —
Over det Rosentræes Skrivebord
Straalede hans Portræt.

Ned hun tog det fra Væggen
Med en urolig Iil;
Øiet fæsted sig atter paa
Denne kjække Profil.

Længe hun taus betragted
Hver en Linie, hvert Træk;
Endelig med et smerteligt Suk
Lagde hun Billedet væk.

Thi det gav ei Forløsning.
Tvivlens nagende Røst
Steg i den stille Sommernat,
Fyldte paa Ny hendes Bryst.

Der var et Pres i Luften,
Vindvet hun aabned paa Klem,
Over den mørke Granelund
Tittede Maanen frem.

Fra Caprifoliernes Klynger
Steg en berusende Duft;
Aftenbakkernes lette Sving
Saaes mod den lyse Luft.

Ude fra Markerne dirred
Græshoppens evige Sang;
Mørk, med et enkelt Stjernepunkt,
Laa den Nøddehæksgang.

Alt var ganske som dengang,
Og nu kaldte hun frem
Hvert et Minde fra først han kom
Vandrende til hendes Hjem.

Havestuen var oplyst,
Natten var mild og varm;
Ude i Havens skjærmende Ly
Bød han hende sin Arm.

Medens Tonerne jubled,
Medens Strengene klang,
Havde de vandret op og ned
Her i den gamle Gang.

Lysthusets løvklædte Vægge
Tog dem tilsidst i Favn;
Dér han havde i Mørkets Skjul
Hvisket ømt hendes Navn. —

Alt var ganske som dengang;
Siig, hvad fattedes da?
Hvor var Angsten og Tvivlen
Egenligt kommen fra?

Træt af Tankernes Sværmen
Gik hun tilsidst til Ro;
Men i Drømme syntes hun, at
Han var bleven til to.

En fra de gamle Dage,
Men som forlængst var død,
Og saa en anden, som angerfuld
Tanken til Side skjød.

Men det var, som den sidste
Voxed og holdt hende fast,
Til i et svælgende Afgrundsdyb
Tanken og Hjertet brast.

Men blandt de skumle Syner
Klang med Cousinens Røst:
,,Gud, han skriver vist nydeligt?
Tænk, han bliver til Høst!''
</body>
</poem>

<poem id="bergsoe2018020905">
<head>
    <title>Et Træf</title>
    <firstline>September var kommen</firstline>
    <source pages="26-32"/>
    <keywords>heibergjl</keywords>
    <quality>korrektur1,korrektur2,kilde,side</quality>
</head>
<body>
September var kommen
Med sin bjergfriske Luft,
Med Asters, Georginer,
Og Resedaens Duft,
Med stubbede Marker
Og Bygelhornets Klang,
Med Meisens og Musvittens
Fintkviddrende Sang.

Mod Syd de lette Svaler
Var dragne, som han —
De Fugle har dog mere
End Menneske-Forstand.
Hver Vinter Pyramiden
Af dem en Lovsang faaer,
Om Sommeren Kjæmpehøien,
Hvor Stendyssen staaer.

Nu Rederne hang tomme
Bag Straatagets Skjæg,
Og Vinranken rødmed
Langs Præstegaardens Væg.
I Lunden Vinden sukked
For hvert et Blad, som faldt;
Man mærked Efterhøsten
Sig nærmede alt.

I Præstegaardens Stue
Var Tæpperne lagt paa,
Og Vintergardiner
For Ruderne man saae,
Dog stod et Vindue aabent
Nær Vinrankens Net;
Den Lille stod ved Karmen
Og ordned' en Buket.

,,Min Gud, hvor var den yndig
Den sidste Nøddetour!
Skjøndt Charles rigt'nok gjorde
Utilladelig Cour'' —
Saa lød Cousinens Stemme,
Mens hen i en Krog
Hun kasted halvtopskjaaren
En gjennembladet Bog.

,,Idag er vi alene!
— Onkel er jo paa Jagt —
Imorges blev jeg færdig
Med min lyseblaa Dragt.
Jeg kjeder mig saa grueligt!
— Hvor Heiberg dog ta'er a' -
Gud veed, hvor han tager
De dumme Tanker fra?

Jeg prøved just at læse
Hans nyeste Skrift;
Men byde noget Saadant
Er i Grunden dog stivt.
Det hedder ,,Nøddeknækkerne'',
Vil Du tænke Dig blot!
Og der er Meget i det,
Som, mildest talt, er raat.

Og saa er den for Handling
Aldeles blot og bar.
Det er om en Familie,
Som ingen Tænder har.
Det er vist Persifflage,
Et ondskabsfuldt Spil!
Gud veed, hvem nu Forfatteren
I Grunden sigter til?

Dog mens jeg sad og læste
Om Nøddetouren dér —
Hvad mener Du, det er dog
Et guddommeligt Veir.
Der kommer Charles ude
— Naa vær nu ingen Nar! —
Det er dog altid yndigt,
Naar en Herre man har.

Han bære kan Kartoflerne,
Saa sørger jeg for Smør;
Naar vi har plukket Nødder,
Han Ild i Skoven gjør.
I Møllen kan vi hente
Baade Theetøi og Vand —
Hvad mener Du, er Planen
Ei lagt med Forstand?''

Den Lille skotted hemmeligt
Til Vinduets Glar;
Det var, som tvende Stemmer
Gav et forskjelligt Svar.
Den ene raabte: ,,Skynd Dig!''
Den anden hvisked: ,,Nei!''
Selv svarede hun vaklende:
,,Det passer sig ei!''

,,Den sidste Gang var Tante
Paa Nøddetouren med.
Nu veed Du, hun er tagen
Til Byen afsted.''
,,Aa, Tante!'' lo Cousinen.
,,Du er en lille Gaas.
Tro mig, foruden Tanter
Der Meget kan naaes!

Ja, hvis vi var i Byen,
Det var en anden Sag;
Dér ere vi jo Slaver
Hver evige Dag.
Paa Landet er man heldigviis
Lidt mere ligefrem —
Og vi kan naae tilbage,
Før Onkel vender hjem.''

Den Lille vilde svare,
Da hørtes der Fjed,
Og Charles mørke Skikkelse
Til Vinduet skred.
En Kurv med sorte Brombær
Han strøg af sin Arm,
Og satte med en Hilsen
Den i Vinduets Karm.

,,Veed De, hvor jeg har været
Ja, jeg stod op ved Gry.
Jeg kommer fra Skovene
Langtovre ved Rye.
En Kurv jeg dér har plukket
Af Brombær sorteblaae.
Jeg haaber, at ei Damerne
Min Kurv vil forsmaae.

Hvor der var smukt i Skoven,
Det kan De aldrig troe!
Den laa i en forklaret,
Forventningsfuld Ro.
Den var mig som en Døende,
Der veed, at Alt er endt;
Men netop lyser klarest
I Forløsningens Moment.

De jydske Skove ligne
Ei dem ved Kjøbenhavn;
Dér tykkes de mig ofte
Som Ris ved Fastelavn.
Dér kjender man slet ikke
Skov-Ensomhedens Magt,
Fra den Tid Pan og Nymfe
Trak i Pariserdragt.

Men før den mørke Vinter
I Sneepels skrider frem,
Vi burde tage Afsked
Med Skovens muntre Hjem,
Med Dalen og med Møllen,
Med Brinken høi og brat,
Men meest dog med det fristende
Løvbrune Nøddekrat.

Jeg lytted dér i Middags
Til Skovskadens Røst;
Endnu af Nødder er der
En prægtig Efterhøst.
De sidde ganske løse,
Man kan dem ryste ned — ''
,,Nei hør!'' — Cousinen raabte —
,,Vi maa, ved Gud, afsted!

Det Træf er for mærkværdigt! —
Tænk, lige før De kom,
Saa læste jeg hos Heiberg
Saa Meget derom.
Hvor han dog er guddommelig!
Charlotte, ikke sandt?''
,,Deri vist ei De feiler'',
Svared Charles galant.
</body>
</poem>

<poem id="bergsoe2018020906">
<head>
    <title>Alrunen</title>
    <firstline>Nu frem til Høire! — Charlotte, nei</firstline>
    <source pages="33-37"/>
    <quality>korrektur1,korrektur2,kilde,side</quality>
</head>
<body>
,,Nu frem til Høire!'' — ,,Charlotte, nei,
De vandrer Dem selv til Døde!'' —
,,Men mørk og skummel er denne Vei,
Her er saa forunderligt øde.

De hvide Birke som Gjenfærd staae
Med lange, hængende Grene.
Nei, Charles, De maa ei videre gaae!
Jeg tør ei blive her ene.

Jeg døer af Skræk, hvis jeg bliver her!
Alt tættere Mørket falder.
Hør! Hørte De? — Bag de dunkle Træer
Synes jeg, Nogen os kalder!''

,,Charlotte! Det er kun en glammende Hund,
Og Uglen i Granernes Toppe.
Vi blive her, om en føie Stund
Tænker jeg Maanen er oppe.''

,,Vi blive? Nei, det er umuligt!'' — ,,Jo,
De maa Dem i Skjæbnen finde.
De trænger til Hvile, trænger til Ro,
Før atter De hjem kan vinde.

Charlotte, hvil Deres spæde Fod —
Her breder Mosset sit Tæppe.
Vent lidt, fra Birkens knudrede Rod
Jeg gjenner den grønne Skræppe.

Se saa! Nu Pladsen er ryddet og tom;
Vil De Dem mod Birken hælde,
Saa vil jeg, hvis De synes derom,
Et Eventyr Dem fortælle.

    — Langt ude paa Heden en Blomst der staaer
    — Den voxer altid alene —
    Dens Blade ligner et søgrønt Haar,
    Og bløde Fingre dens Grene.

    Saa lønlige Skrifttegn bære dens Rod.
    Ei Mange de Runer raade;
    Men Blomstersaften er rød som Blod
    Og løser hver hemmelig Gaade.

    Den blomstrer kun eengang. — I Midnattens Stund,
    Naar Fuldmaanen netop er fremme;
    Men naar den aabner sin Krones Grund,
    Da klinger en klagende Stemme.

    Det klinger som Suk; det lyder som Graad,
    Af Smerterne gjennemisnet —
    Den næste Morgen hver Green er vaad,
    Og Blomsten hænger som visnet.

    Man siger, at paa Alskabningens Dag
    Da laa den ved Kvindens Hjerte;
    Thi kjender den Hjertets lønligste Sag
    Og hver en kvindelig Smerte.

    Forleden, da Solen just gik til Ro,
    Jeg vandred paa Heden alene,
    Da saae jeg i Kløftens mørkeste Bo
    Et Blink af dens viftende Grene.

    Jeg klattrede ned ad Skrænten brat
    — Ja, kald mig kun for en Taabe —
    Da Maanen lyste ved Midienat,
    Tog jeg af Blodet en Draabe.

    En Rose bar jeg gjemt paa mit Bryst,
    I den lod jeg Draaben trille.
    Blodperlen suged den ret med Lyst,
    Som vilde den Intet spilde.

    Jeg gjemte Rosen — den holdt sig rød,
    Skjøndt ottende Dag var gangen;
    Igaar den trilled i hendes Skjød,
    Som holder min Tanke fangen.

    I Nat, just lige i Midnattens Stund,
    Det sukkede ved mit Kammer,
    Og op mig jog af mit lette Blund
    En sagte, klynkende Jammer.

    Sig Døren aabnede. Ind hun treen —
    Men Øiet i Søvn var lukket.
    I Haanden holdt hun en Rosengreen,
    Den samme, jeg selv havde plukket.

    Hun standsede, som om Natlampens Skjær
    Var Sol for de slørede Blikke,
    Saa sukked hun dybt og traadte mig nær
    Og stønned: ,,Jeg elsker ham ikke!''

    Det klang fortvivlet, fast som et Skrig —
    Men siig mig, hvad er det Charlotte?
    De ryster! — De bliver saa bleg som et Lig!
    O, græd ei! — Jeg vidste, De maatte - -''

    — ,,Jeg maatte?'' — ,,Ja, lyde Alrunens Magt,
    Ei den, derude fra Heden;
    Men den, som dybt i Hjertet blev lagt
    Og kaldes for Kjærligheden.

    Man siger, at Gud paa Skabningens Dag
    Den planted i Kvindens Hjerte;
    Thi røber den Hjertets lønligste Sag,
    Men dulmer dets dybeste Smerte.

    For os skal den blomstre i Nattens Skjød
    Og blusse, naar Maanen er fremme;
    Og Duften, berusende, elskovssød,
    Vil døve hver angrende Stemme.

    Frygt ikke, Charlotte! O, kom herhen!
    Her lurer ei speidende Blikke.
    Og synk som en Blomst i min Favn igjen;
    Du kan det: ,,Du elsker ham ikke!''
</body>
</poem>

<poem id="bergsoe2018020907">
<head>
    <title>Raadstueballet</title>
    <firstline>Vinteren var kommen</firstline>
    <source pages="38-41"/>
    <quality>korrektur1,korrektur2,kilde,side</quality>
</head>
<body>
Vinteren var kommen
I sneepuddret Dragt,
Islænker havde den
Paa Mølledammen lagt.
Skoven stod og drømte,
Haren krøb i Skjul,
Istapper glimred
Fra Møllerens Hjul.

Præstegaarden laa i
Den dybeste Fred;
Maanens klare Straaler
Langs Mønningen gled.
Ingen venlig Hilsen
De fik eller gav —
Præstegaarden ligned
En rimfrossen Grav.

Ude i Gaarden
Paa den sneedækte Jord
Seer man af Kaner
Et tydeligt Spor.
Sporet gaaer til Byen
I den blinkende Snee,
Lad os følge efter,
Der er Noget at see!

Inde paa Torvet
I den natstille By
Staaer det gamle Raadhus
Som Sol bag en Sky.
Skyen, det er Murene
De tunge, de graae;
Solen Lampetterne
Med Glasprismer paa.

Byens vise Fædre
Al Visdom har glemt;
Stadsmusikanterne
De bedste Strenge stemt.
Hør, hvor det lyder.
Det klingende Spil!
Ak, hvor er det lifligt
At lytte dertil.

Siig mig, lette Toner,
Som flagre ud og ind,
Hvor fik I Magten
Over Menneskets Sind,
Kraften til at trylle,
Evnen til at naae
Som en Jakobsstige
Til Himmelhvalvets Blaa?

Siig mig, Du glade,
Forføreriske Dands,
Med de friske Roser
I Lokkernes Krands,
Hvor har Du taget
Den Herskerstav, hvis Sving
Slutter selv de Gamle
I din magiske Ring?

Siig mig, I klare,
I tindrende Blik,
Aner I ogsaa
Den Tryllemagt I fik?
Veed I, at forbundne
Med de øvrige To,
Kan I røve Hjertet
Dets dybeste Ro?

Ørkesløse Spørgsmaal,
Som ei behøve Svar!
Guden svæver over
De Dandsendes Par.
Dandsen er hans Vinger,
Tonerne hans Stav,
Blikket, det er Pilen,
Ham Moderen gav.

Dog igjen tilbage
Til Raadstuens Hal —
Vi vil see lidt nærmere
Det straalende Bal.
Tvende Vindver lyse
Med halvtdæmpet Skjær,
Dem tør vel i Mørket
Man vove sig nær.

Digteren med Aander 
Staaer lønligt i Pagt;
Asmodæus laaner
Ham ofte sin Magt.
Tidt et Drama bliver,
Paa Scenen forstilt,
Først i rette Alvor
Bag Coulisserne spilt.
</body>
</poem>

<poem id="bergsoe2018020908">
<head>
    <title>I Cabinettet</title>
    <firstline>Fjernet fra den lyse Balsal</firstline>
    <source pages="42-48"/>
    <quality>korrektur1,korrektur2,kilde,side</quality>
</head>
<body>
Fjernet fra den lyse Balsal,
Fra Musikens Larm og Bulder,
Skjærmet mod hvert Speiderøie
Ved de tætte Silkeforhæng,
Ligger, som en Tempelcelle
I sin Stilhed, Cabinettet.

Træd blot ind! Her er jo Ingen.
Alt er tyst — kun Springvandsstraalen
Falder med en sagte Pladsken
Ned i Marmorkummens Hulhed,
Og i Nichen, smykt med Vedbend,
Straaler, lænet til sin Bue,
Seiersglad og seiersrolig,
Med et Smil Amor triumphans.

Han har seiret over Vintren!
Blot et Vink, og Hyacinther,
Crocus og den bly Narcissus
Fletted sig imellem Myrthens
Mørke Blad og Vedbendrankens
Lyse Løv, som Hjerter formet.
Blot et Aandedrag, og Luften
Fik en Vellugt som af Roser,
Og henunder Loftet flagred
Om den lyserøde Lampe
Længsler, Suk og lette Drømme,
Som ved Vaartid Sommerfugle.

Saadan har han bygt sit Tempel.
Venter nu han paa sit Offer?
Thi et Offer maa der bringes
For den Fryd, han Natten skjænkte.

Ja, han venter! Træd tilbage,
Thi de lyse Silkeforhæng
Aabnes halvt, og let hun træder
Ilsomt ind i Tempelhallen.
Det er hende, Præstens Datter,
Nu — o Christendom, hvor er Du?
Amors viede Præstinde!

Blændet fast ved Overgangen
Fra det stærke Lys til Lampens
Matte, rosenrøde Dæmring
Staaer et Øieblik hun stille,
Som endnu hun sig betænkte.
Kinden blusser, Barmen bølger,
Og i Blikket er der noget
Tindrende, som Stjerneglimtet
I den mørke Nat derude.

Amor smiler. Men hun aner
Knap engang, at Guden er der,
Saa fordybet er nu Tanken
I det Budskab, som skal komme.
End engang hun ængstligt stirrer
Rundt omkring. Nei, der er Ingen, -
Ingen, uden hun og Guden,
Og Dæmonerne i Luften.

Ned hun synker for hans Billed,
Og fra Barmens hvide Bølger
Hæver hun det rosenrøde,
Fintbeskrevne Elskovsbudskab,
Som en Dykker listigt henter
Fra det dybe Hav Korallen.

Guden ryster sine Vinger!
Men hun seer det ei; thi henstrakt
Paa den bløde Fløielsdivan
Læser hun, med Haanden støttet
Til den lille Kløft i Hagen,
Disse nye Elskovsruner:

    ,,Det hjælper ei, at Du viger
    Fra mig med ilende Fjed!
    Det hjælper ei, at Du sniger
    Dig lønligt i Haven ned!

    Thi jeg har plantet en Drue
    Den voxer frodig og vild —
    Saalidt Du dens Glød kan kue,
    Som Olien den blussende Ild.

    Og jeg har med høiere Magter
    Sluttet en sælsom Pagt.
    Det hjælper ei, Du foragter
    Min Elskovs seirende Magt.

    Naar Solen synker, den blanke,
    Bag Havets Flade blaa,
    Da kommer min lønligste Tanke
    Og banker saa sagte paa.

    Men op maa Du lukke for Tanken,
    Og Tanken har mig ved Haand,
    Da maa Du Dig bøie som Ranken,
    Du smægtende Lilievaand.

    Da dysse vi Dig i Slummer
    Med Maanskin og Nattergalsang,
    Og Alt, hvad Elskoven rummer,
    Det rummer vor Tankes Gang.

    Da hjælper det ei, at Du bæver
    — Vildt Sandserne bryde i Brand —
    Af Flammer baaren, Du svæver
    Til Elskovsdrømmenes Land.

    Dér tabe vi os i dunkle
    Skove med sælsomme Træer;
    Foroven Stjernerne funkle
    Saa fjernt og dog saa nær.

    Forneden de blye Anemoner
    Lyse med Øine blaae,
    Og Nattergalsangen toner,
    Imedens vi langsomt gaae.

    Og alt, som vi vandrer alene,
    Forvildes vi meer og meer;
    Bag Skovens skjærmende Grene
    Øines der Ingen fleer.

    Kun os og Nattergaltoner,
    Fuldmaanen paa Himlens Blaa,
    Og Skovens dæmrende Kroner,
    Hvor stille Luftninger gaae.

    Al Elskovs bævende Smerte
    Bryder da frem med Magt,
    Og tæt til dit bankende Hjerte
    Føler Du mit er lagt.

    Da hæver Amor sin Bue,
    Da hører Du Koggerets Klang;
    Det glimter i Maanens Lue
    Til Pilenes hvislende Sang.

    Men galer saa Morgenens Hane
    Til Kirkeklokkernes Slag,
    Paa Ryg af den sneehvide Svane
    Flyer Amor den gryende Dag.

    I Luften svinger sig Guden,
    Let, som en svævende Sky,
    Og hvisker til Dig paa Puden:
    ,,I Aften sees vi paa Ny!''

,,Ja, i Aften!'' ømt hun hvisker,
Reiser sig — og farer sammen;
Thi det var, som Marmorstøtten
Rørte sig, og som i Luften
Koggret klang og Pilen suste.

Hvem var det, som stod i Døren,
Mørk og bleg, og med det sære
Overlegne Træk om Munden?
Hvis var disse sorte Øine
Med den underlige Lysning
Som af Lynglimt over Havet?

,,Charles!'' hvisked hun. ,,O, Charles
Hvor Du gjorde mig forskrækket!''

Men han bøied sig og lukked
Med et Kys de varme Læber,
Som fik aandet i hans Øre:
,,Charles, Charles, denne Lykke
Troer jeg vil tilsidst os dræbe!''
</body>
</poem>

<poem id="bergsoe2018020909">
<head>
    <title>I Spillesalen</title>
    <firstline>Dette Værelse fik ingen</firstline>
    <source pages="49-55"/>
    <quality>korrektur1,korrektur2,kilde,side</quality>
</head>
<body>
Dette Værelse fik ingen
Sands for ømme Hyrdescener —
Et Fortuna-Tempel er det,
Som de Gamle kjønt forener.

Jydske Præster og Adjunkter,
Kammerraader og Forvaltre
Offre her i hellig Taushed
Hver sin Skjærv paa hendes Altre.

Alterrøgen — fiin Kanaster —
Bølger frem af Meerskumspiber,
Og Gudinden bliver anraabt
I et Sprog, som Faa begriber.

,,Spurgt til Nolo?'' — ,,Fy for Pokker
Han krøb under med Manille;
Men, pas paa, den holder ikke —
Se, dér faldt han paa Spadille!''

,,Bête til Loftet!'' — ,,Hvad behager?''
,,Grande Tournée!'' — ,,Lad see, De vipper
Op i Pique! — Nei, det blev Caro!
Av, saa troer jeg, Provsten slipper.''

Medens her man ivrigt følger
Med Bataillen, man leverer,
Sidde hist i Sofahjørnet
Tvende ældre Officerer.

En veemodig Sjæleadel
Klart den Førstes Ansigt tegner;
I den Andens sees fornemligt
Kun et Skjæg og Sommerfregner.

Melankolsk den Første stirrer
Op i Loftet, mens den Anden
Ivrigt hvisker: ,,Det var Pokkers!
Saa De kjender altsaa Manden?

Ja, det ligner Lieutenant Charles!
Se ham blandt de unge Piger —
Der er Noget, som erindrer
Om en løsladt Kongetiger.

Om en Tiger eller ogsaa
Om en Falk imellem Duer — ''
,,Som De vil! For mig han ligner
Meest en Edderkop blandt Fluer.''

,,Hvad? En Edderkop!'' — ,,Ja, sikkert!
Jeg Beviset strax skal føre;
Om den unge Hr. von Charles
Skal De saa <w>min</w> Mening høre.

Seer De, som hint Dyr, der skaber
Af sit eget Jeg sin Bygning,
Hvor den hænger taus og stille
Midt i Skovens tætte Tykning,

Som en Edderkop, der spinder
Jægergarn bag Busk og Stammer,
Til en enlig, stakkels Fange
Føler Undergangens Jammer,

Saadan spinder han Intriguens
Fine Net af falske Traade —
Selv forstaaer han dem, men hende,
Byttet, blive de en Gaade.

Saadan lurer han i Mørket
Bag det Fangegarn, han spinder,
Indtil midt i Labyrinthen
Sommerfuglen sig befinder.

Naar den da, i Farver hyllet,
Klædt i Silkeflor og Gaze,
Spræller ynkeligt i Nettet
Uden Anstand, uden Grace,

Naar den hildet er i stærke
Lidenskabers seige Traade,
Nærmer han sig taus, forsigtig,
Med et Smil — men uden Naade.

Og han lægger til den skjønne
Fanges Mund de smalle Læber,
Og han aander Gift i Hjertet,
Gift, som døver, Gift, som dræber.

Vel at mærke ikke hende
— Dertil er han for aimabel —
Nei, den dræber Kydskhedstanken,
Der for ham er impassabel.

Af Sofismer og af Rænker,
Øiekast og Kys og Taarer
Spinder han de fine Lænker,
Hvormed Byttet han bedaarer.

Naar det da er bundet, bastet,
Og af Smigergiften lammet,
Naar det Alting bort har kastet,
Vildt af Sandsers Ild opflammet,

Naar det gisper i den sidste
Svage Skjælvens søde Smerte —
Da han jubler, da han seirer,
Da sig løfter stolt hans Hjerte.

Og han føler sig som Hellas'
I Gamle Gud blandt Nymfers Vrimmel,
Eller snarere som Satan,
Da han stormed Herrens Himmel.

Og end stærkere han knuger
Sig omkring sit fine Bytte,
Og som Edderkoppen langsomt
Draabe han for Draabe suger.

Ja, han suger ganske sagte
Blodets Strøm fra Kind og Læber,
Føler vellystgram den sidste
Sittren, før han helt det dræber.

Seer det taareblændte Øies
Sidste Blik mod Himlen vendes.
Lytter til det sidste Suk,
som Klinger førend Kampen endes.

Men naar Nattens tunge Taager
Sig for Morgnens Sol har lettet,
Hænger hendes Angers Taarer
Som en Dugkrands trindt i Nettet.

Hendes Blik i Rædsel stirrer,
Og hun sukker: ,,<w>Din</w> er Brøden!
Ak, jeg kunde jo ei Andet;
Thi jeg elsker Dig til Døden!''

Men han reiser sig, og Nettets
Tryllevæv med Et han bryder;
Om hans smalle Læber kruser
Sig et Smil, som <w>hun</w> kun tyder.

Og han svarer: ,,Svøb Dem, Frøken,
Varligt ind i Deres Kaabe!
Kold er Morgenen og Jorden
Fugtig end af Duggens Draabe.

Se, jeg troer endnu den hænger
Iler i Spindelvævets Traade;
Træd i Græsset ei, min Frøken,
Deres Fødder blive vaade.''

Let han bukker — og han lukker
Havelaagen op for hende.
Bort hun iler; men han smiler:
,,Svaghed! O, Dit Navn er Kvinde!''

Jo, jeg kjender ham; thi nøie
Har jeg længe ham studeret,
Og i Aften har jeg Meget,
Saare Meget observeret.

Se, nu dandser han derinde!
Hør, Captain, var det nu syndigt,
Hvis man skjød et saadant Afskum,
Som Alverden finder yndigt?''
</body>
</poem>

<poem id="bergsoe2018020910">
<head>
    <title>Hjemkomsten</title>
    <firstline>Han kom fra de fremmede Lande</firstline>
    <source pages="56-61"/>
    <quality>korrektur1,korrektur2,kilde,side</quality>
</head>
<body>
Han kom fra de fremmede Lande,
Dér havde han føitet om;
Seet Rhinens Bølger og Alpens Glød
Og Peterskuplen i Rom.

Han kom fra Italiens Strande,
Fra det dunkelblaae Middelhav,
Fra Colosseets sjunkne Mur
Og fra skjøn Giulias Grav.

Han kom fra de blaanende Bjerge
Med Kroner af evig Snee;
Dér havde han boet, nu længtes
Han efter sit Hjem at see.

Dér havde han tumlet sig under
Kastanjers og Pinjers Hang,
Nu længtes han efter sin flade Kyst
Og Vesterhavsbølgernes Sang.

Dér havde han lært at elske,
Hvad her han gjerne forlod —
En dæmrende Maidagsaften
Han atter i Danmark stod.

Ja, det var en Maidagsaften —
Hans Tanke blev blød og veg,
Da gjennem den kjendte Præstegaard
Han ind sig i Haven sneg.

Dér laa den endnu den gamle,
Den aldrig forglemte Plet,
Hans Elskovs Paradishave
Med Blomster og med Bosket.

Dér blomstred endnu Syringen,
I fulde Klynger de hang;
Dér løvedes endnu den gamle,
Halvdunkle Nøddehæksgang.

Dér summed om Ribsens Klaser
De travle Bier som før;
Dér snoede Caprifoliens Blad
Sig atter om Lysthusets Dør.

Det Lysthus — en Sommeraften
Og Caprifoliens Duft,
Mens Maanen hang som en gylden Baad
Høit i den mørkeblaae Luft.

Den Aften glemte han aldrig,
Blev han saa tusind Aar;
Det greb ham med Et saa mægtigt
Som var det først skeet igaar.

Han knælede ned og kyssed
Laagen ringe og lav;
Saa brød han en Blomst og hvisked et Navn,
Han bærer paa til sin Grav.

Saa reiste han sig og aabned
Hin Dør til sin Helligdom —
Det var som de gamle Minder
Ham alle i Møde kom.

Dér stod det endnu det gamle,
Det tavlede Marmorbord,
Og end stod i Stenen ristet
De magiske Trolddomsord.

Det gamle Rococo-Schachspil
Laa hen over Felterne spredt,
De damask-blommede Hynder
Var end over Bænkene bredt.

Og midt paa Bordpladen pranged,
Ordnet yndigt og let,
Af Vaarens nyfødte Blomsterbørn
En duftende, frisk Bouket.

I Midten en halvknoppet Rose
Imellem Aurikler sprang ud;
Et Billed paa hende, han elskede høist,
Hans unge, hans yndige Brud.

Han greb den — da faldt dens Blade,
De splittedes alle ad;
Men nede ved Stilkens sidste Torn
Hang der endnu et Blad.

Det eiede Rosens Farve,
Det sidste, sælsomme Blad;
Det eiede ogsaa Rosens Duft,
Men splittedes ikke ad.

Thi spredte han Bladets Folder
Og bredte det langsomt ud.
Da kjendte han Haanden — det hendes var,
Hende, han kaldte sin Brud.

Det var de samme Runer,
Sirlige, bløde og smaae —
Det var de samme Elskovstegn,
Han selv havde stolet paa.

Det var de samme Toner
I samme gjøglende Dands;
Een Ting var ikkun forandret —
Navnet var ikke hans.

Han læste det taus igjennem
— Han kunde det udenad —
Saa gjemte han atter Slangen
Dybt under Blomsternes Blad.

Haven laa i Maaneglandsens drømmende Slør,
Natten var saa lydløs og saa stille.
Længsler laae i Luften, lokkende som før
Med Blomsterduft og Nattergals-Trille.

Speidende han stirred mod Lysthusets Dør
— Ud de kom i Natten den silde —
Snerleblomsten klynget til det svaiende Rør -
Han havde seet, hvad han vilde!
</body>
</poem>

<poem id="bergsoe2018020911">
<head>
    <title>Paa Heden</title>
    <firstline>Sandet føg, og Stormen jog</firstline>
    <source pages="62-63"/>
    <quality>korrektur1,korrektur2,kilde,side</quality>
</head>
<body>
Sandet føg, og Stormen jog
Havskummet op imod Klittagets Bræmme
Guulblege, takkede Skyer drog
Henover Solen, som lige var fremme.
Bølgerne flød med drivende Vrag,
Splintrede Master rulled i Sandet,
Maagen steg med den gryende Dag,
Hvirvledes atter ind over Landet.

Hjeilen tav, og Lærken tog
Læ under Lyngtørvens filtrede Tue —
Hen over Heden sig Tvende drog,
Kinden var bleg, men Blikket i Lue.
Skuddet traf. Den gryende Dag
Saae ham rulle livløs i Sandet;
Men som et splintret, drivende Vrag
Førte Baaden den Anden fra Landet.

Heden laa saa tung og tom,
Blodblomster spired fra Gyvelens Kviste;
Frem under Hegnet der atter kom
Tvende, som Intet aned og vidste.
,,Jesus! — Charles!'' hun skreg i Gru.
,,Fader! Han ligger deroppe ved Diget!'' -
Præsten knæled med sorgfuld Hu;
Præstens Datter græd over Liget.
</body>
</poem>

<poem id="bergsoe2018020912">
<head>
    <title>Slutning</title>
    <firstline>Det var Aften — Juleaften!</firstline>
    <source pages="64-67"/>
    <quality>korrektur1,korrektur2,kilde,side</quality>
</head>
<body>
Det var Aften — Juleaften!
Hvirvlet vildt af Vestenvinden
Fløi hen over Hedens Lyngtag
Kolde Sneedun, blege Aander,
Gjenfærd af de længst henfarne
Solskinslystne Sommerfugle.
Og mens Egen sukked under
Vestenvindens vilde Favntag,
Medens Bølgens Klagetoner
Steg fra Dybets frosne Flade,
Medens Vinterdødens Kulde
Trængte ned til Kistefjælen,
Høined man ved Landsbykirken
    Hendes Tue, hendes Grav!

Samme Aften — her i Roma —
Drog en Skare Franciscaner
Ned fra Palatinerbjerget.
Gjennem Titusbuen drog de;
Over ,,via sacra'' fulgte
De langs Keiserborgens Rester,
Til de svandt i Colosseets
Store Grav for Martyrhelte.

Kjerter skinned, Fakler lyste,
Viraksdampen danned sære
Skikkelser i Maaneglandsen,
Og imens de langsomt vandred
Frem mod Korset paa Arenen,
Gjenlød Hymnen aandeagtig
Fra de mægtige Arcader,
Ret som var det bundne Aander,
Blege Gjenfærd af de første
Christenhelte, der sang med.

Men med Et stod Alle stille.
Sangen tav, og Processionen
Flokked sig i Kreds om Korset;
Thi paa Jorden laa der henstrakt
Ved dets Fod en fremmed Vandrer.
,,Ammazzato!'' — mumled Skaren,
Og som Echo klang i Natten
Tungt og dæmpet: ,,Ammazzato!''

Da han reiste sig i Veiret,
Saae forvildet rundt omkring sig
Og med dæmpet Røst han mæled:
,,I har Ret! Ja, jeg er myrdet,
Myrdet af min egen Skjæbne —
Jeg gaaer ,,via crucis'' med!''

Tause stod de blege Brødre —
Ingen kjendte denne Vandrer,
Ingen aned, hvor han kom fra,
Ingen fatted, hvad han mente
Med de dunkle Ord, han sagde;
Men da langsomt de tilbage
Drog igjennem Titusbuen,
Fulgte han til Klostret med.

Tidt ved Aftentid, naar Solen
Synker bag Campagnens Høie,
Eller naar den blanke Maane
Lyser over Keiserborgen,
Staaer han ene paa sin Loggia.

Hvilke Syner! For hans Fødder
Verdensgravens øde Storhed,
Templer, Borge — Alt i Støvet.
Længer ude disse bløde
Langthentrukne Bølgelinier
Af Campagnens brune Hede,
Og tilsidst i Horisonten,
Som et Haab, der naaer til Himlen,
Bjergene i Aftenrøden.

Hvilke Syner, hvilke Minder!
Men han stirrer fra sin Loggia
Frem mod Nord, og sagte hviske
Brødrene: ,,Se nu! Nu drømmer
        Atter Fra Severio!''
</body>
</poem>

</content>
</section>

<section>
<head>
    <title>II. Hybenkrandsen</title>
</head>
<content>

<poem id="bergsoe2018020913">
<head>
    <title>I Skoven</title>
    <firstline>Det var en Sommeraften</firstline>
    <source pages="71-78"/>
    <quality>korrektur1,korrektur2,kilde,side</quality>
</head>
<body>
Det var en Sommeraften,
— Det huskede han vel —
Han vandred hjem alene
I den dugfriske Kvæld.
Han vandred hjem alene
Langs Skovsøens Bugt;
Men for dens bløde Skjønhed
Hans Øie var lukt.

Aakanden flød saa stille
Paa det sorteblaa Vand,
Og Hybenrosens Klynger
Hang over Slusens Rand;
Som mørkegrønne Bægre
Skovbregner yppigt stod,
Og Vedbenden ranked sig
Hen over deres Fod.

Fra Dybet derude
Steg sære Toner frem —
Det var en anden Verden,
Som rørte sig i dem.
Snart Krikandens Rappen,
Saa Klokkefrøens Kluk,
Saa Sudens underlige
Og tonløse Suk.

Da lød et Slag i Vandet,
Saa kort og saa brat,
Da husked han, han havde
En Nattesnøre sat.
Det rev ham af hans Drømme,
Og hurtigt hen han foer
Til Slusen for at finde
Den lønligt gjemte Snor.

Men som han nu sig læned
Over Stigbordets Rand,
Sig Hybenrosen speiled
Dybt i det stille Vand.
En af dens svaie Grene
For hans henrykte Sands
Var bøiet i sig selv
Til en fyldig Rosenkrands.

Han greb den og betragted
Den tankefuldt og tyst,
Hvert Blad var saa fuldrundt,
Saa skjært og saa lyst.
Der gik en Blomsteraande
Fra hvert et Bægers Hvælv —
Han skjulte den i Busken
Og sagde til sig selv:

,,Saa har hun dog i Aften
Besøgt den samme Plet,
Hvorom min Tanke dreier
Sig ør og tung og træt;
Saa har igjen hun vandret
Paa den lønlige Sti —
Hvad hjælper mig det Hele?
Med os er det forbi!

Hvad hjælper det at stride,
Naar man er lavt paa Straa?
Man flyver ei med Ørnen,
Er selv man Spurven graa.
Hvad hjælper Ungdomshaabet
Og et Livs Poesi
Mod Excellencetitlen
Og et fedt Baroni?

Hvad er Studentens Drømme
Og Lyrens kjække Slag
Mod Harlequinsnøglen
Paa Kammerherrens Bag?
Hvad er en aandig Stræben
I Narrekompagni,
Vel andet end blandt snørte
Vesper en Honningbi?

Thi Tankens Vox det stærke
Og Aandens Honning hin,
Det bytte bort de gjerne
Mod formet Stearin.
Som braadløse Droner,
Selvskrevne til Død,
De gide kun sig nære
Af andres Sparebrød.

Og her blandt disse Avner
Af maskintærsket Halm
Skal hun forgaae, som støbtes
Af fuldtonigt Malm.
Ak, hvad maa hun ei lide
Ved dette Gjøglespil?
Blandt drevne Hyacinther
En Skovrose vild.

Jeg kunde hende frelse!
Hvis mig hun vilde tro,
Da kunde jeg vel tømre
En bedre Livsensbro;
Thi den, hun nu betræder,
Er lagt paa Glimmersand,
Og fører aldrig over
Mod Evighedens Land.

Thi er det bedst for begge,
Jeg flyer hendes Egn;
Jeg vil ei agte mere
Paa de lønlige Tegn.
De gjælde mig for meget,
Ifald jeg tør dem troe,
Og gjælde de mindre,
De røve mig min Ro.''

Det rykkede i Snøren;
Han efter Krogen saae,
Han mærked, at en Gjedde
Fuldvægtig hang derpaa.
Den krummed og den vandt sig
I løierlige Hop,
Men maatte dog tilsidst
Over Slusediget op.

Og som den nu sig boltred
Med sprællende Sving,
Saae han ved Floddet hænge
En gyldenblank Ring.
Med lilieklare Perler
Den trindtom indlagt var,
Og over Midten lyste
Rubinens Dobbeltpar.

Han skyndte sig at gribe
Den kostelige Skat;
Han kjendte den, den lyste
For ham hiin Sommernat,
Da første Gang han skued
Ved Fuldmaanens Skin
I hendes sjæledybe,
Violblaae Øine ind.

,,De lilieklare Perler,''
— Saa faldt hiin Nat hans Ord -
,,Betegner Uskyldstanken,
Som den hos Kvinden boer.
Rubinen tyder Elskovs
Allerlønligste Magt;
Thi fik de Blodets Farve
I Bjergets dybe Schacht.

Men Guldet, der sig slutter
Om Juvelernes Glands,
Er Troskabstankens faste,
Ubrydelige Krands.
Naar disse trende tage
Hverandre fast i Haand,
Da formes de til Heelhed
Og danne Ringens Aand.

Med den kan man bøie
Hver Hindring paa sin Sti,
Med den bliver Livet
Een Samklangsharmoni.
For den var ingen Lænke
Saa svær og saa fast,
Det vendte sig jo saadan,
At Leddene brast.''

Hun havde Intet svaret,
Men tiet med et Blik,
Der som en Solskinsstraale
Dybt til hans Hjerte gik.
Han havde fast forglemt det
I sin Tvivl og sin Sorg —
Nu heisede han Flaget
Paa Haabets Klippeborg.

Han hviskede saa stille:
,,Jeg sætter ind mit Liv!
Jeg svaier og jeg vakler
Ei meer som Søens Siv;
Men sige hende maa jeg
Min Mening reen og skjær,
Saa faae vi vel prøve,
Hvad Guldet er værd.''
</body>
</poem>

<poem id="bergsoe2018020914">
<head>
    <title>Hos Baronen</title>
    <firstline>Deroppe hos Baronen</firstline>
    <source pages="79-99"/>
    <quality>korrektur1,korrektur2,kilde,side</quality>
</head>
<body>
Deroppe hos Baronen
Var han Dagligdagsgjæst;
Thi gaves Soupéer,
Dinéer eller Fest,
Da fandt han Døren lukket,
Da kjendte man ham ei;
Thi Borgerbræm og Adelsslæb
Fik aldrig Fællesvei.

Dog var der En, som ikke
Det i sit Hoved fik,
Som saae paa hele Verden
Med ganske andet Blik.
Hun var — som man kan tænke -
Et Barn i Et og Alt;
,,Den lille Baronesse''
Blev i Egnen hun kaldt.

Den <w>lille</w> — thi den <w>store</w>
Sad i sin Rullestol
Og glimred som en ældre,
Velvillig Naadens-Sol.
Nedladende — med Maade —
Sad hun som Himlens Tolk
Og deelte Psalmebøger
Til Sognets Fattigfolk.

Hun ynded Degn og Klokker,
Dertil den gamle Præst;
Men Præstens Søn fik Texten
Baade skreven og læst;
Thi baade ,,uberegnelig''
Og ,,gauche'' hun ham fandt,
Og dertil, destoværre,
I høi Grad ,,arrogant''.

Thi var han ikke buden
Til Baronessens Bal,
Som feiredes deroppe
I Herregaardens Sal.
Hun gav et saadant aarligt
— Det var en gammel Skik —
Og netop samme Aften,
Han hjem fra Skoven gik.

Og da han kom til Stenten
Fra Skovens dunkle Sti,
Da klang ham imøde
En munter Melodi.
Der var i disse Toner
En Jubelklang, et Spil,
Saa taus, med bøiet Hoved,
Han lyttede dertil.

Det var de samme Takters
Forlokkende Klang,
De samme Elskovsrhythmers
Letsvævende Gang,
De samme Tonebølgers
Sødtrullende Strøm,
Som engang havde baaret
Hans Elskovs første Drøm.

Saa stod han taus og lytted
Til Dandsen var endt,
Og Ingen skulde kjende
Den glade Student.
Det var, som straaled Lysblink
Fra hans Aasyn og Blik,
Da tankefuld og stille
Han ind i Haven gik.

Dér stod et gammelt Lysthus,
Og som en Rimfrost fiin
Hang over Loft og Vægge
Den duftende Jasmin.
Herfra han kunde skue
Gjennem Vindvernes Glar
Langt ind i Dandsesalen
Til de svævende Par.

Men som han dér betragted
Baronens Assemblée,
Han vidste knap, om græde
Han skulde eller lee;
Thi Snørelivsaander
Med Kors og Stjerner paa,
Samt store Crinoliner
Var Alt, hvad han saae.

Som Positivdukker
Til Lireslagets Takt,
Som Marionetter strunke
I Anstand og i Dragt,
De Par ved Par sig dreied
Saa stive som en Muur,
Med Blikke, som de pønsede
Paa Cirklens Kvadratur.

Hist neied man og bukked,
Gav Handsketryk og Blik,
Her fik tre Kammerjunkre
Eet ,,greveligt'' Nik;
Dér haged sig en blegnet,
Afdanket Hofplanet
I Halen paa en nybagt,
Høiadelig Comet.

Som Møllehjulets Snurren
I det boblende Vand,
Som Rullesteens Ramlen
Langs Havstokkens Rand,
Saa gik de hule Phrasers
Beregnede Portion
Omkring som sidste Rester
Af en presset Citron.

Der laa en Frihedsmangel
I hvert Ord, som blev talt;
Det smagte ei af attisk,
Men meer af engelsk Salt.
Det var som laa der Sminke
Ei blot paa Hals og Mund,
Men lige ned til Hjertets
Allerlønligste Grund.

Men adspredt og urolig
Med sammentrukne Bryn
Han stirred, som han vented
Et natligt Aandesyn.
Da klirred Salens Døre,
Og frem blandt Vrimlen treen
Hun selv som en duftfyldt,
Vaarfager Rosengreen.

Hvor var hun fiin og lille
I denne lyse Dragt,
Med Haaret rigt opbundet
I al dets gyldne Pragt;
Hvor var ei let og fager
Hendes smidige Fod,
Hvor rødmed hun, som Ingen
At rødme forstod.

Som Havets sølvblaae Vande
Saa bølged Florets Bræm,
Og Aakandeblomster
Sig vuggede paa dem;
Og da hun bort sig vendte
Til den fjerlette Dands,
Da saae han paa Haaret
Skovhybenrosens Krands.

Han fulgte hver en Vending,
Som Falken Duens Flugt,
Saa sank han hen i Drømme
Med begge Øine lukt.
Hun tyktes ham som Skovens
Letstrygende Hind,
Og selv var han Jægeren,
Som hentede den ind.

Men da han opslog Øiet,
Var endt hendes Dands,
Og rundt omkring sig trængte
En næsviis Junkerkrands.
Hun stod som mellem Æsler
En spillende Raa,
Det var en Gru at tænke,
End sige see derpaa.

Dog tvang han sig at blive;
Han kjendte hendes Skik,
Hver Aften hun i Løndom
Til Lysthuset gik;
Dér ordned hun, beskyttet
Af Jasminernes Gjem,
De Gaver, som hun bragte
Til de Fattiges Hjem.

Imorgen var det Søndag;
Den Dag hun aldrig sveg,
Og mindst for en Aftens
Betydningsløse Leg;
Thi sad han ganske stille,
Mens Natten drev paa,
Og lod de stille Tanker
Mod Stjernerne gaae.

Det led alt hen mod Midnat
Og Dandsen var endt;
Paa Himlen havde Maanen
Sin halve Fakkel tændt,
Da rasled det i Gangen,
Han lyttede dertil —
Den Lyd var ham langt kjærere
End Strengenes Spil.

Han reiste sig med Ringen
I sin udstrakte Haand,
Hun veg et Skridt tilbage,
Som saae hun en Aand,
Dog fatted hun sig hurtigt,
Hun traadte ham nær
Og spurgte mildt og roligt:
,,Hvad vil De mig her?''

,,I Natten dulgt'' — han mæled —
,,Jeg kommer her som Gjæst;
Ei turde jeg Dem søge
Ved slig celeber Fest.''
Han smilte lidt ironisk
Ved disse sidste Ord,
Dog var det som en Gysning
Igjennem ham foer.

,,Jeg kommer'' — saa han vedblev —
,,At bringe mit Farvel,
Og for paa Falderebet
At gjøre Ret og Skjel.
Det var for seent, ifald jeg
Imorgen først kom —
Naar Dagen gryer, da er jeg
Paa Veien til Rom.''

,,De reiser?'' hun udbrød
Med smertelig Hast
Og med en Røst, som var det
En Citherstreng, der brast.
,,Jeg reiser!'' — saa han svared —
,,Her er for koldt i Nord!''
Hun gjentog som i Drømme
Hans sidste, bittre Ord.

,,Jeg reiser, for at varmes
Af Sydens Skjønhedsild;
Jeg væmmes tidt, herhjemme
Ved det smaalige Spil.
Dog før jeg breder Vingen,
Jeg skylder Dem en Ting;
Jeg fundet har i Aften
Ved Slusen Deres Ring.

Jeg drog den op af Søen,
Da jeg min Snøre svang,
Men Andemad og Frøbid
Omkring dens Perler hang.
Rubinerne de røde
Var blevne muddergraae,
Og Guldet var lidt plettet,
Det sees endnu derpaa.

Dog kan den prægtigt laves
Af en Guldsmed i Stand,
Saa Perlerne lyse
Med Bjergelvens Vand;
Han pudser og Rubiner
Og Guld med kyndig Haand -
Saa mangler der ei Andet
End Ringens egen Aand.

Men om den blev dernede
I Mudderdybet kvalt,
Og om den som et Offer
For Hængedyndet faldt —
Det gjør ei Stort til Sagen;
Thi Ingen spørge vil
Om Aanden, naar blot Guldet
Og Glimmeren er til.''

Hun stod som bedøvet
Og mæled ei et Ord,
Fra Haanden trilled Ringen
Paa den gruslagte Jord.
Hun saae med sænket Øie
Alt ned for sin Fod;
Det var som hun hørte,
Men ei ham forstod.

,,Der gives tvende Veie''
— Saa mæled han igjen —
,,Men Maalet er forskjelligt,
Hvortil de føre hen.
Den ene gaaer til Livet,
Men gjennem Sorg og Nød;
Den anden gjennem Løgnen
Til den evige Død.

Den ene gaaer mod Tankens
Og mod Ideens Hjem,
Og snoer sig som en Skovsti
Snart smilende frem;
Men snart er den bevoxen
Med Tvivlens Tjørnekrat,
Og strængt maa der stræbes
Ved Dag og ved Nat.

Den anden er en magelig
Og brolagt Kongevei.
Man kjører den bestandig,
Thi gaae den kan man ei.
Dertil for glat og slibrig
Den blev ved alt det Slid
Af Slægterne, der vandred
Paa den fra Arilds Tid.

Den faaer sit Læ, sin Skygge
Af Formens fine Løv,
Den vandes jævnt med Smiger
Mod Kjedsomhedens Støv;
Planeret, nivelleret,
Med langstrakt Perspektiv,
Den fører til det tomme,
Ideeforladte Liv.

Men dér, hvor den begynder,
Dér findes der en Grav,
Saa dyb, at end man ikke
Fandt Bund med nogen Stav.
Deri maa Hver først lægge
Sin bedste Eiendom;
Thi ellers han ret aldrig
Til Fashionslivet kom.''

Han standsede bevæget,
Tog hendes Haand i sin;
Han blegnede fast mere
End Havens Jasmin.
,,Og hvad skal jeg vel lægge'',
— Hun ham til Gjensvar gav -
,,Naar ogsaa jeg nu kommer
Til denne store Grav?''

Han svarede veemodigt
Med stærkt bevæget Aand,
Imedens fast han trykked
Den spæde Jomfruhaand:
,,Det vil jeg Dem fortælle
Heel aabent og kort,
Maaskee kan det Dem hjælpe,
Naar jeg drager bort.

Læg ned først Aandens Klarhed
Og Ordets frie Røst,
Hver Sang, som Dem bragte
Enten Haab eller Trøst,
Hver Mening, der viger
Fra den gjældende Norm —
Til Gjengjæld faaes for dette
En ganske udsøgt Form.

Læg ned i Gravens Mørke
Saa Hjertets bedste Drøm,
Hver bævende Stemning,
Hver Tanke varm og øm,
Hver higende Længsel,
Hver Taare og hvert Suk —
Til Gjengjæld faaes for dette
Et Smiil og et Buk.

Læg ned saa Skovens Friskhed
Og Sommerfuglens Flugt,
Og Havets Bølgebrusen
Og Søens Sivbræmsbugt;
Læg Nattergalens Sange
Og Aftenluften sval —
Til Gjengjæld faaes for dette
En pyntet Selskabssal.

Læg ned, hvad der er kjærest
For Sjælens indre Sands;
Men læg dog først og fremmest
Den friske Hybenkrands,
Hiint Skovens Tegn paa Frihed,
Paa Liv og Kjærlighed,
Som værner om sin Uskyld,
Maa først i Graven ned.''

Han slap det fine Haandled,
Brød af sin Tales Ild;
Hun greb om Lysthusgittret
Og læned sig dertil.
Af hendes Aasyn lyste
En Angst og en Gru —
Hun hvisked: ,,Dér er Drømmen!
Nu kom jeg den i Hu!

Den stod saa tung og taaget
Ved Dagskjærets Lys,
Og dog endnu jeg føler
Det isnende Gys,
Der som en Dødens Aande
Igjennem Hjertet gik —''
Her tav hun, og han vented
Med spørgende Blik.

,,Jeg drømte'', svagt hun hvisked,
,,Jeg smykket blev til Fest,
Og i min Dragt der mangled
Ikkun den sidste Rest;
Det var de vilde Roser
Fra Skovsøens Hjem —
Da kom min Kammerpige
Og bragte mig dem.

Jeg fletted mig i Haaret
Den svaie Rosengreen,
Og da jeg vel var færdig,
Jeg hen for Speilet treen;
Dér ordned jeg det Sidste
Af Fletningens Krands,
Og vilde glad just ile
Til den ventede Dands.

Da var det, som et Vindpust
Igjennem Stuen gik,
Og dybt i Speilet saae
jeg Med angstfulde Blik,
Hvordan de fine Blomster
Til Jord faldt en for en,
Saa ikkun blev tilbage
Den tørre Rosengreen.

Den krummed og den vandt sig
Med stive Torne paa,
Og Tornene voxed
Jo meer jeg saae derpaa.
Da kjendte jeg det Hele —
Det Tornekronen var.
Som Frelseren paa Veien
Til Golgatha bar.

Da vaagned jeg af Drømmen
Saa kold som et Lig;
Jeg hørte end mit eget
Hendøende Skrig.
For dette Liv, saa usselt,
Er der ei Frelse skabt -
O, Gud, hvor er det frygteligt
At føle sig fortabt!''

Han stod som selv han drømte;
Hun op imod ham saae,
Der tindred tunge Taarer
I disse Øines Blaa.
Der laa et Hav af Smerte
Om hendes Mundvig dulgt,
Hun skjælved, som hun følte
Sig piint og forfulgt.

Det greb ham — han slynged
Sin Arm om hendes Liv,
Og hviskede bevæget
Blot disse Ord: ,,Tilgiv!
Jeg føler mig som Klinten
I Herrens rige Sæd'' —
Da læned hun sit Hoved
Mod hans Skulder og græd.

,,O, aned Du'', hun hvisked,
,,Hvad jeg i Løn har lidt,
Hvor jeg i tunge Nætter
Og Dage har stridt,
Da havde Du ei bøiet
Mit Livshaab mod Jord,
Da havde Du ei talet
Saa jernhaarde Ord!''

Han bøied sig og sagde:
,,Jeg var for Tvivlen Boldt,
Snart glødede mit Hjerte,
Snart blev det atter koldt;
Saae jeg Din unge Skjønhed
Blandt hine Narres Chor,
Det var mig som en Bibel,
Slængt paa et Spillebord.

Da frygted jeg, Du havde
Din lyse Vei forspildt,
Da rased jeg mod Verden
Baade bittert og vildt;
Thi Intet er saa frygteligt,
Som Det at see forgaae
En Sjæl, som man har elsket
Og troet og haabet paa.

Men hvor jeg var forblindet,
Det seer jeg først nu;
Thi den, der har kjæmpet
Saa trofast som Du,
Den trænger ei i Striden
Til en hjælpende Haand;
Nei, det er mig, som trænger
Til Din Kjærlighedsaand.

Men nu, just nu, at skilles,
Det falder mig svært;
Thi hvor er nu den Viisdom,
Som Noget faaer mig lært,
Hvad er vel Myrthens Skygge
I Laurernes Land
Mod Dig, min stille Rose,
Ved Skovsøens Vand?

Hvad er de sidste Rester
Af et oldtidssløvt Folk
Mod Dig, mit Hjertes rige,
Forunderlige Tolk?
Hvad er hvert Kunstens Billed
I Marmor eller Leer
Imod Din ranke Skabning,
Som nu jeg den seer?

Thi giv mig, før jeg vandrer
Fra Mindernes Egn,
Paa al min nye Lykke
Et stærkt og varigt Tegn!
Et Tegn, som kan mig følge
Udover Land og Hav,
Et Tegn, som man kan lægge
Engang paa min Grav.''

Hun smilte gjennem Taarer,
Hun løfted op sin Haand,
Saa løste hun af Haaret
Den rige Rosenvaand;
Den krummed og den vandt sig
Med røde Rosers Blad,
Men der var ei et eneste,
Som splittedes ad.

,,Tag den'' - hun sagte hvisked —
,,Hver Knup er frisk og ung;
Den er for god at lægges
I Graven mørk og tung.
Og skulde, som i Drømmen,
Dens Torne spire frem;
Velan, saa er vi Tvende,
Som trofast dele dem!''
</body>
</poem>

</content>
</section>

<section>
<head>
    <title>III. Blandede Digte.</title>
</head>
<content>

<poem id="bergsoe2018020915">
<head>
    <title>Blomsterne</title>
    <firstline>Der fløi et Brev fra Hjemmet</firstline>
    <source pages="103-106"/>
    <quality>korrektur1,korrektur2,kilde,side</quality>
</head>
<body>
Der fløi et Brev fra Hjemmet,
Det havde ei Tegn eller Ord;
Det gjemte ikkun et falmet,
Halvvissent Blomsterflor.
En fordums hvid Anemone
Og tvende Violer smaae
Med tørrede Vedbendblade
Tilsammen i Brevet laae.

Jeg saae paa de visnede Blomster,
Og frem for mit Syn der steg
Et Billed, som gjorde min Tanke
Saa barnligblød og veg.
Ja, det var, Egøe, din lyse
Skovbunds vaarlige Pragt,
Og det var Mindet, der skjultes
I Blomsternes falmede Dragt.

Jeg saae dine kullede Ege,
Saae Vedbenden klattre frem
Og snoe sig hen under Reden,
Hvor Heirerne har deres Hjem.
Jeg hørte Solsortens Fløiten
Og Nattergalenes Slag,
Og Storken, som knebbrede henne
Fra Skovfogdens lave Tag.

Saa kom der et Pust fra Noret,
En Hilsen fra Bølgernes Hjem,
Og atter trylledes nye
Minder for Tanken frem.
Jeg vuggedes atter i Baaden
Alt paa det grønlige Dyb
Og fisked efter den hvide
Musling blandt Bundens Kryb.

Og atter Billedet skifted.
Jeg gik i ,,Poëtens Gang'',
Hvor Caprifolien vildsomt
I Egenes Toppe hang;
Jeg vandrede hjem i den stille
Vaarnats hvilende Fred,
Og alle Minderne fulgte
Som Alfer i mine Fjed.

Da løfted jeg Øiet og stirred —
Til Høire Procida laa,
Til Venstre dukked Gaëta
Som Maagen af Havets Blaa;
Men yderst i Horisonten,
Som født af Bølgernes Skjød,
Hæved Vesuv sit Krater
I Solens synkende Glød.

Jeg vendte mig om forvirret
Mod Monte Nicolas Bræm,
Hvor Maanens Segl den blanke
Bag Bjerget glimtede frem.
Jeg saae paa Kastanjernes Stammer
Paa Vignernes hvide Mur —
Da følte jeg ret, hvor fremmed
Jeg var i Sydens Natur.

Jeg hørte de selsomme Toner
I Hyrdernes drævende Sang,
Jeg saae, hvor de hede Kilder
Med Larmen af Dybet sprang,
Jeg klattred i Fjeldets Kløfter
Paa Lavaen tør og fiin,
Som føder de mørke Øine
Og Sydens glødende Viin.

Men midt i Aftenens Gløden
Og under Orangernes Duft,
Var det, som snapped jeg efter
Et Pust blot af Nordens Luft.
Jeg lukkede rask for Brevet,
For Blomsternes falmede Skjær.
Og spurgte mig selv veemodigt
,,Hvad vil Du egentligt her?''
</body>
</poem>

<poem id="bergsoe2018020916">
<head>
    <title>Ischia</title>
    <firstline>Deilig er Du, Ischia, naar Du dølger</firstline>
    <source pages="107-109"/>
    <quality>korrektur1,korrektur2,kilde,side</quality>
</head>
<body>
Deilig er Du, Ischia, naar Du dølger
Taageslørt de skarpe Klippers Bræm,
Deilig, naar af Havets blanke Bølger
Du i Morgenglandsen dukker frem!
Deiligst dog, naar Aftensolen farver
Bjergets Styrtning med sin Purpurild,
Naar de violette Skyer arver
Solens Guld og Bølgens Vexelspil.

Men det gaaer Dig dog som Sydens Kvinder
Alt, hvad der bedaarer Mængdens Blik,
Hver en ydre Form, som hurtigt vinder,
Ved Din Fødsel Du paa Vuggen fik.
Dyb, som hendes Blik, blev derfor Voven,
Brun, som hendes Kind, Din høie Kyst,
Mørk, som hendes Lok, Orangeskoven,
Hedt, som hendes, og Dit Klippebryst.

Men hvor er Din Sjæl, Du letopstegne,
Skjønne Datter af det dybe Hav?
Er dens Veemodstoner ikke vegne
For en Skjønhed, hvorfor Alt Du gav?
Jeg har søgt den trindt i Dal og Vigne,
Jeg har lønligt speided hver Din Vei
Jeg fandt Form og Skjønhed i hver Linie,
Ak, men Sjælen — Sjælen fandt jeg ei.

Jeg har vandret om i Dine Lunde;
Ak, men ingen Skovblomst dufted der,
Tæt og fiint, som Sand paa Havets Bunde,
Lyste goldt det gule Lavaskjær.
Jeg har søgt den, naar i Aftenstunden
Solens Guld faldt over Ponzas Bred,
Mørket kom, naar Dagen var forsvunden;
Men den blide Skumring var ei med.

Skyen savner jeg paa Somrens Himmel,
Kildens Rislen dybt i Skovens Bo,
Morgensang af glade Fugles Vrimmel,
Regnens Fald og Himmelbuens Bro.
Blomsterduften, Sommerfuglens Flagren,
Skovens Indsø, Engens slagne Hø,
Biens travle Brum henover Agren —
Det jeg savner paa Typhæos Ø.

Det er Smaating, vil maaskee Du sige,
Men i dem sig Sjælen voxer stor,
Og til Gjengjæld ta'er den ei de rige
Undersyner fra en Skjønhedsjord.
Dybt at stemmes Sjælen just forlanger,
Efter det den higer paa sin Vei,
Derfor, Ischia, bli'er jeg ei Din Sanger,
Du fortryller — men Du stemmer ei.
</body>
</poem>

<poem id="bergsoe2018020917">
<head>
    <title>Ved Albanersøen</title>
    <firstline>Dernede, dybt under Klippernes Li</firstline>
    <source pages="110-112"/>
    <quality>korrektur1,korrektur2,kilde,side</quality>
</head>
<body>
Dernede, dybt under Klippernes Li,
Hvor Kilderne risle og rinde,
Dér løber en Skovgang, en hemmelig Sti,
Halv dulgt som et halvslettet Minde.
Den slynger sig frem i ustadig Flugt
Som Snogen paa Skovbundens Blade,
Men følger dog tro hver sivbræmmet Bugt
Langs Søens blinkende Flade.

Det er, som havde den sluttet en Pagt
Med disse lysende Bølger,
Og som de havde Velsignelsen lagt
I Alt, hvad dens Løvtag dølger;
Thi Bregnen, Burren og Vedbendens Net
Gjør Stiens Svingninger trange,
Og Hvidtjørnens Greenværk slutter saa tæt,
At Solstraalen selv bliver Fange.

Alt aander en stille, stemningsfuld Fred,
Der tryller som gamle Minder,
Især mod Aften, naar Sol gaaer ned
Og rødner Klippernes Tinder.
Naar Bølgerne skvulpe med sagte Slag
Mod Bjergets steenlagte Bringe,
Og naar den hurtigt vigende Dag
Til Hvile Klokkerne ringe.

Da stiger — skjøndt det er sært at tro —
Et Barndomsbilled fra Hjemmet,
Og midt i Aftenens dæmrende Ro
Jeg føler mig selv saa fremmed;
Men Billedet, som der manedes frem
Ved Duften, ved Skvulpet og Klangen,
Er simpelt, som selve mit simple Hjem;
Thi det er — Kirsebærgangen.

Den øde Stilhed, den friske Duft
Af Grønt og Hvidtjørne blandet,
Den svage Summen i Aftenens Luft,
De lyse Blink over Vandet,
Den snærrende Frø, de hældende Træer,
Rørsangerens kviddrende Stemme —
Alt drager min Tanke saa nær, saa nær,
Og pludseligt er jeg hjemme.

Jeg gaaer der igjen. Jeg kjender hver Plet
I Barnets Paradishave —
Se, Tjørnen spænder sit hvide Net
Ud over de gamle Grave!
Og mærk fra Sundet den luftende Vind,
Som stryger langs Voldens Banke —
O, hjemlige Luft, du gjør varm min Kind
Og livner op i min Tanke.

Da farer jeg op — et Musvaageskrig
Klang skjærende hen over Vandet,
Og hvide Taager fra Søens Vig
Sig vælte ind imod Landet.
Fra Bjergets Kløfter gaae Skygger frem,
Hist tændes en ubekjendt Stjerne —
Ak nei! Jeg er ei i mit gamle Hjem,
Men ude, langt i det Fjerne!
</body>
</poem>

<poem id="bergsoe2018020918">
<head>
    <title>Ude</title>
    <firstline>Jeg veed ei selv, hvordan det mig gaaer</firstline>
    <source pages="113-114"/>
    <quality>korrektur1,korrektur2,kilde,side</quality>
</head>
<body>
Jeg veed ei selv, hvordan det mig gaaer;
    Men hvergang jeg vandrer ud.
Hvor Pinien fletter sit mørke Haar,
    Og Myrthen stander som Brud,
Og hvergang jeg seer Apenninernes Top
    Med Kroner af skinnende Snee —
Da dukker der Noget i Sjælen op,
    Som gjør, jeg har ondt ved at see.

Og naar jeg stirrer i Fjeldsøen ned
    Mod det dybe, blaagrønne Vand,
Og naar jeg hviler i Aftenens Fred
    Ved Golfens lysende Strand,
Og naar jeg hører fra Vignernes Hegn
    Tamburoen skjælve af Fryd —
Da er det som Syner, skrevne med Tegn,
    Som Toner, formed af Lyd.

Thi ved min Side en Kvinde sad
    — Veemodigt var hendes Smiil —
I Haaret det hvide Aakandeblad,
    I Kjortlen den grædende Piil.
Hvert Ord saa kjendt, en blød Melodi,
    Hvert Blik, som Syn af en Ven —
De sydlige Syner, jeg svælgede i,
    De sluktes og falmede hen.

Jeg duer vist ei til at reise, jeg!
    Jeg fører for Meget med,
Og hvor jeg kommer, jeg finder ei
    For Hende mit blivende Sted.
Thi Aakandeblomsten, den duggfriske Bøg,
    Hvis Blade hun snoer i sit Haar,
De voxe og lyse ved hvert Besøg,
    De drage mig, hvor jeg saa gaaer.

Men sidder jeg først i mit gamle Hjem,
    Hvor Dagene gange paa Hæld,
Da faaer jeg de brogede Billeder frem
    Naar Lampen lyser ved Kvæld.
Da ordner til Digt sig Mindernes Chor
    Med Sydens Farver og Ild,
Da finder jeg vel paa de rette Ord -
    Og Hun vil smile dertil.
</body>
</poem>

<poem id="bergsoe2018020919">
<head>
    <title>Fredriksdal</title>
    <firstline>Jeg kjender en Plet af mit Fædrelands Jord</firstline>
    <source pages="115-117"/>
    <quality>korrektur1,korrektur2,kilde,side</quality>
</head>
<body>
Jeg kjender en Plet af mit Fædrelands Jord,
Et lysende Punkt for min unge Erindring,
Hvor Granen drømmer og Bøgen groer
Og skaffer mod Heden en kvægende Lindring,
Hvor Aaen snoer sig med brune Rør
Bag Ellebuskenes fugtige Kroner,
Mens Peder Oxes tungsindige Frøer
Fra Dybet sukker i klagende Toner —
Et Sted, der snart indhyller sig tyst
I tætte Taager og skjulende Skyer,
Snart atter høiner sig klart og lyst
Med blanke Søer og græsklædt Kyst
    Og længselsvækkende Vuer.

Hvor tidt har jeg ikke ved Morgenens Gry,
Naar Solen steg op over Fursøens Flade
Og kastede hen over Skoven paa ny
Et straalende Væld iblandt blinkende Blade —
Hvor tidt har jeg drømmende da ei forfulgt
En vigende Sky i dens Farveforandring,
En enkelt Libelle, der flagrede dulgt
Af Sivet afsted paa sin flygtige Vandring?
Hvor tidt har jeg ikke i Aftenens Glands,
Naar Solen sank ned bag den rødmende Vove,
Ved Søbredden lyttet til Bølgernes Dands,
Som, rullende ind imod Borgmurens Krands,
    Fortalte Sagnet om Tove?

Thi her, hvor Bølgen og Tidernes Væld
Har jævnet de mægtige Mure med Grunden,
Her red Kong Volmer saa seent i Kvæld
At bede den Hind, han skjulte i Lunden.
Som Bølgen var hun, som Tiderne han,
Nu muldnes begge, som Borgmurens Tinde,
Saa Bonden, der pløier det gjenvundne Land,
I Sagnet kun eier et ubestemt Minde:
Hvorlunde han bar hendes Lig under Ø
I Kisten, smykket med Guld og Rubiner,
Hvorlunde hans flammende Hunde gjøe,
Naar selv han jager fra Gurre Sø
    Til Hjortholms sjunkne Ruiner.

Kong Volmer! Jeg fatter Din Smerte; thi den
Har dulgt sig i Skovenes dæmrende Dybder,
Den klinger i Fursøens Brusen igjen,
Som var det en Messe fra Domkirkens Krypter.
Jeg fatter Din Længsel, den gaaer som et Suk
I Aftenskumringen tidt gjennem Lunden,
Dit Veemod falder som kvægende Dugg
Paa Blomst og paa Blad, naar Solen er svunden;
Men vild, som Din Harmes fnysende Magt,
Da hun blev lagt i de sydende Vande,
Gaaer Høststormens Suus gjennem Skovenes Pragt,
Og Bonden sig korser, naar Volmers Jagt
    Ved Midnat gaaer over Lande.

Ja underligt sært og med vexlende Spil
Har Minderne spundet sig hen over Egnen,
Snart tindre de lyse som Vaarsolens Ild,
Snart falde de tunge som Efteraarsregnen.
Men Dalen ligner dog Volmers Hu,
Som, hvor ustadigt det end maatte vanke,
Dog aldrig slap i et eneste Nu
Af Sinde sin dybe, sin lønlige Tanke;
Thi som han samlede Land og Øer
Til Heelhed igjen af de søndrede Dele,
Har denne samlet af Skov og Søer,
Af Solglimtets Guld og Taagernes Slør
    Et Billed paa Danemarks Hele.
</body>
</poem>

<poem id="bergsoe2018020920">
<head>
    <title>Ved Sundet</title>
    <firstline>Hvor der er deiligt dernede ved Sundet!</firstline>
    <source pages="118-119"/>
    <quality>korrektur1,korrektur2,kilde,side</quality>
</head>
<body>
Hvor der er deiligt dernede ved Sundet!
Fuldmaanen kaster sit magiske Skjær,
Fast som et Net af Sølvstraaler spundet,
Ind mellem Granernes drømmende Hær.
        Lysene glimte,
        Hist kan Du skimte
Hveen, som hviler i Skumringens Fred.
Ja, der er deiligt dernede ved Sundet!
Alt er harmonisk til Eenhed forbundet;
Kom, min Veninde, kom og følg med!

Kom, vi vil gaae, hvor Søerne friske
Langligt sig rulle mod Havstokkens Sand!
Kom, vi vil høre, hvad Bølgerne hviske,
Eventyrdrømme fra Søkongens Land!
        Smykt med Koraller,
        Muslingeskaller,
Sidder han eensom med Storhval til Gjæst.
Terne og Svend er de glimtende Fiske;
Sagte i Skumringen Bølgerne hviske
Sælsomme Frasagn om Søkongens Fest.

Evigt en Uro der er i hans Rige,
Aldrig han stiller Smaabølgernes Savn;
Derfor de svulme, derfor de stige,
Kaste sig haabløst i Blomsternes Favn.
        Atter tilbage
        Maa de sig drage,
Sukkende lyde de Søkongens Ord;
Fulde af Smerte de boblende vige
Rastløst igjen til hans dødkolde Rige,
Fyldte med Minder om Skjønhed paa Jord.

Ak, min Veninde, jeg bærer herinde
Dybt i mit Hjerte Smaabølgernes Sang.
Jubler den høiest, den atter maa svinde,
Krympe sig ind under Døgnlivets Gang.
        Hvor skal de ømme
        Bævende Drømme
Finde det Hjerte, som vil dem forstaae?
Hjemløst de flagre for Aftenens Vinde —
Siig, hvi Du skjælver, min lille Veninde?
Er det for koldt? Nuvel, vi vil gaae!
</body>
</poem>

<poem id="bergsoe2018020921">
<head>
    <title>I Baaden</title>
    <firstline>Ligge stille her i Baaden</firstline>
    <source pages="120-121"/>
    <quality>korrektur1,korrektur2,kilde,side</quality>
</head>
<body>
Ligge stille her i Baaden
Paa den varme Sommerdag,
Lytte til de faste Takter
Af de fjerne Aareslag;
Ligge under Ly af Brinkens
Grønne Piil og Søens Rør,
Vugge, glide, gynge, drømme;
Det er Drøm som ingen før!

Stirre i de dybe Vande
Paa det underlige Liv,
Som der rører sig histnede
Mellem Bundens svaie Siv;
Vende sig og følge Skyen,
Lysets Sjæl, naar Dagen døer,
Drømme, gynge, glide, vugges,
Det er Drøm som ingen før!

Høre Vindens Suk i Sivet,
Bølgens Spil om Baadens Bov,
Nattergalens sidste Trille
Fra den dæmringsfyldte Skov.
See den blanke Maanes Straaler
Glide gjennem Taagens Slør,
Glide med i sagte Drømme,
Det er Drøm som ingen før!

Stille bli'er det! Tonen tier;
Mørket falder tæt og blødt,
Skyen, Sivet, Skoven, Bølgen
Slumrer trygt og drømmer sødt.
Men hos mig min Længsels Bølge
Svulmer hvergang Dagen døer;
Vugges i dens Favn og drømme,
Det er Drøm som ingen før!
</body>
</poem>

<poem id="bergsoe2018020922">
<head>
    <title>Kadetten</title>
    <firstline>Det lider mod Aften. Paa Bølgernes Speil</firstline>
    <source pages="122-125"/>
    <quality>korrektur1,korrektur2,kilde,side</quality>
</head>
<body>
Det lider mod Aften. Paa Bølgernes Speil
De lethenglidende, graahvide Seil
Sees rødme i Snekkersteensbugten.
Som Svaner, der følge den synkende Sol,
De flyve dristigt fra Pol til Pol
    Og trættes ikke ved Flugten.

Den dybe Stilhed, den drømmende Fred,
Som Aftenen gyder langs Sundets Bred,
Nu brydes af Kronborgs Kartover.
Hult drøner Saluten. Paa Bølgernes Bryst
Gjensendes den dæmpet fra Sveriges Kyst,
    Og døer paa de rullende Vover.

Det gjælder den ranke, den stolte Fregat,
Og ud fra dens Portes bælgmørke Nat
De høirøde Ildstraaler glide.
I Taager hyllet, i Krudtdamp skjult,
Den fremad svæver, mens Bølgen hult
    Slaaer op mod dens pansrede Side.

Som Fugle paa Kystens grønnende Træer
Det mylrer af Mandskab i Mers og paa Ræer,
Hist skimter man Lodsen ved Rattet.
Læseilene bugne for udhalte Spiir,
Som Havets Dronning, dets ypperste Siir,
    Den vugges paa Kattegattet.

Men hvilende tungt i Bølgernes Favn
Der følger efter med bredbuget Stavn
En sværtlastet Kjøbmandsskude.
Den kipper Flaget for Fæstningens Tind
Og stræber at fange den løiende Vind
    Med lappede Seil og Klude.

Til Relingen støttet en Yngling staaer;
Hans Øine funkle, det sorte Haar
Er trodsigt strøget tilbage;
Han stirrer saa dybt i Bølgernes Bo,
Som var det de sidste, han kunde betroe
    Sin Sorg og lønlige Klage.

,,Farvel, Du grønne, Du blomstrende Kyst,
Som gjemmer mit Haab, min Fryd og min Lyst,
Det Bedste, jeg havde i Eie!
Farvel, Du Mindernes dyre Ø!
Nu favner mig kun den troløse Sø
    Paa mine vildsomme Veie.

Hvad kunde jeg for, at Lun var saa smuk?
Hvad kunde jeg for, hun hørte mit Suk
Og aned min lønligste Længsel?
At vakt ved hendes drømmende Blik
Min søgende Attraa de Vinger fik,
    Hvormed den sprængte sit Fængsel?

Jeg drømte om Hæder, om Seier og Kamp,
Om Slagets Torden, Kartovernes Damp,
Om Lykke naar Kampen var ude!
O, Fader, hvor kunde Du være saa streng,
At jage mig bort som den usleste Dreng
    Paa den usleste Kjøbmandsskude?''

Han maaler Kysten — den synes saa nær;
Nymaanen, der kasted sit dæmrende Skær,
Sig nu bag Skyerne fjerner.
Han seer til Rattet — kun Lodsen staaer
Alene agter, opmærksomt gaaer
    Hans Blik mod de ledende Stjerner.

Han griber et Tov, han firer sig ned,
Og Bølgerne hviske: ,,Kom med, kom med!
Vi bære Dig hen over Vandet.
Vi kysse den Plet, hvor hun sætter sin Fod,
Kom med, Kammerat! Har Du Lyst, har Du Mod,
    Saa følg os til Paradislandet!''

Han stirrer, som saae han et daarende Syn,
Det glimter for Øiet som tusinde Lyn —
,,Nu eller aldrig!'' det klinger.
Da slaaer der en Braadsø mod Skibets Bov;
Den løfter ham høit, nu er han dens Rov
    Og føres afsted paa dens Vinger.

Roergjængeren seer imod Kattegat —
Da klinger et Skrig, fortvivlet og mat,
Som kjæmpede langt ude Nogen.
Han lytter anstrengt; men Alt er tyst,
Saa klarer han Pynten paa svenske Kyst,
    Og Skibet svinder i Taagen.
</body>
</poem>

<poem id="bergsoe2018020923">
<head>
    <title>Den Forladte</title>
    <firstline>Og siig mig, lille Pige, hvi har Du Graad paa Kind</firstline>
    <source pages="126-127"/>
    <quality>korrektur1,korrektur2,kilde,side</quality>
</head>
<body>
,,Og siig mig, lille Pige, hvi har Du Graad paa Kind,
Hvad fører Du i Klage og i Kære?
Og siig mig, har Du mistet Din Fader eller Mo'er,
Hvad eller har Du mistet Din Ære?''

,,,,Nei ikke har jeg mistet min Fader eller Mo'er,
Ei heller har jeg mistet min Ære.
Min Fred har jeg mistet; jeg faaer den ei igjen,
Og hjemløs skal i Verden jeg være!''''

,,Du trøste Dig, min Pige! Du tørre af Din Graad,
Forladt skal Du i Verden ei stande;
Min Broder eier Perler og Guld meer end nok,
Han slynger det i Krands om Din Pande.''

,,,,Hvad agter jeg Din Broder, hans Perler og hans Guld,
Hvad veier det mod Taarerne, som falde? —
Gud hjælpe Den, der sviges af sin eneste Ven,
Han sviges og forlades af Alle!''''
</body>
</poem>

<poem id="bergsoe2018020924">
<head>
    <title>Bølgen</title>
    <firstline>Bølge mod Kyst, hvor kommer Du fra?</firstline>
    <source pages="128-129"/>
    <quality>korrektur1,korrektur2,kilde,side</quality>
</head>
<body>
Bølge mod Kyst, hvor kommer Du fra?
Hvor er Din Hjemstavn, hvor er Din Vugge?
Hvem mon de gjælde, de klagende Sukke,
        Bølge mod Kyst?

Har Du en Elsker, hvor Solen gaaer ned,
Hist over Hav i de solgyldne Banker?
Sender Du ham Dine bristende Tanker,
        Bølge mod Kyst?

Nei, Du er kold, og Dit Væsen er Graad;
Thi Du maa døe. Just som Livet Dig skjænkes
Atter i Glemselens Vande Du sænkes,
        Bølge mod Kyst!

Billed Du blev paa den skiftende Tid,
Billed paa Lykken, som kommer, og viger
Bristende netop, som høiest den stiger,
        Bølge mod Kyst!

Giv mig Din Lod, saa klager jeg ei!
Løft mig blot høit og bær mig et Stykke
Frem mod den lyse, livsalige Lykke,
        Bølge mod Kyst!

Sænk mig kun saa i det evige Hav!
Selv kun en Bølge, som dækkes af andre,
Vil til Forglemmelsens Lande jeg vandre,
        Bølge mod Kyst!
</body>
</poem>

<poem id="bergsoe2018020925">
<head>
    <title>Den gamle Poët</title>
    <firstline>Af halvtudviskede Blade</firstline>
    <source pages="130-133"/>
    <quality>korrektur1,korrektur2,kilde,side</quality>
</head>
<body>
Af halvtudviskede Blade
Han eied en kostelig Skat;
Han læste dem aldrig om Dagen,
Men kun i den ensomme Nat.

Naar Nytaarspotterne knalded
Med Buldren paa Bryggerens Port
Og larmed, som om de troede,
De noget Stort havde gjort.

Da tog han den gulnede Pakke
Og løste dens falmede Baand,
Saa skrued han Lampen iveiret,
Langsomt med rystende Haand.

Da bredte han ud for Lyset
Mindernes flagrende Hær;
Hans Kinder blussed, og Øiet
Fik atter sit gamle Skjær.

Først kom af Livshaab strømmende
        Studenterlivets Lyst
Og fyldte med et drømmende
        Gjenskjær lians Bryst.
Det var hans Ungdoms Sange,
Som tidt og mange Gange
Klang gjennem Skov og over Kyst
        I Nætterne de lange.

Nu var de døde, som Sangen havde sungen,
            Brudt deres Røst.
Strængen, som svulmed af Livslyst, var sprungen,
Mindets Stemmer klang, som Stormens Suus i Høst.

Saa dukked et andet Billed
        Af Bladene frem,
Og for Erindringen stilled
        Sig hendes Hjem.
Humlerankerne skygged for Haven,
Brombær hang i Klynger over Steengjærdets Læ,
Ænderne rapped derude i Graven,
Bierne summed om det store Lindetræ.

Og under dets lyse, duftende Hang
        Sad hun og sang
Med Sytøiet hvilende paa Skjødet;
Hun aned jo ikke, at han stod saa nær
        Under skyggende Træer
Og lyttede, henrykt ved Mødet.

Thi hvad hun sang med smeltet Bryst,
Og hvad der klang med dæmpet Lyst
        Igjennem Havens Gange,
Det var hans bedste Tankers Strøm,
Det var hans vaagne Nætters Drøm,
        Det var hans Elskovs Sange.

Ak, hun var død, som Sangen havde sungen,
            Brudt hendes Røst.
Strængen, som bæved af Længsel, var sprungen,
Mindets Stemmer klang som Nattens Vind i Høst.

        Larmen paa Gaden var endt,
        Sneen lysned derude,
        Iisblomster havde sig spændt
        Over den tilfrosne Rude.

Lampen stod udbrændt i Dagningens Skjær,
Selv sad han lænet mod Sophaens Pude,
Riimblomster tindred i Voldbakkens Træer,
        Spurvene kviddred derude.

Ja, han var død, som Sangen havde skreven,
            Brudt var hans Røst.
Strængen, som bæved af Veemod, var reven
Sønder som Bladet, der falder seent i Høst.
</body>
</poem>

<poem id="bergsoe2018020926">
<head>
    <title>Dødsseileren</title>
    <firstline>Som stærke Dæmoner</firstline>
    <source pages="134-139"/>
    <quality>korrektur1,korrektur2,kilde,side</quality>
</head>
<body>
Som stærke Dæmoner,
Som Aander, der laae
Fængslede dybt
I tusinde Aar
Under Klippernes Fjeldmuur,
Saa suse nu frem
I al deres Vildhed
Stormveirets Aander.

Hør, hvor de hvirvle
Og hvisle og hvine!
Gjennem forrevne,
Selsomt formede,
Guulhvide Skyer,
Skride de frem
Og male dem sammen
Til styrtende Skylregn.

Solen er sunken
Og Mørket kommer;
Men dybt i Vest
Staaer der endnu
Et underligt, blegguult
Skinnende Skjær,
Som spøgelseagtigt
Gyder sin Glands
Over vort Storseils
Bugede Flade.

Her ligger jeg under
Et klapprende Seil.
Vildt Regnen pisker
Ned i mit Aasyn,
Og Kulden kryster
Klamt mine Lemmer.

Jeg tør ei tøve
Længer i Lasten!
Matroserne maalte
Mit angstfulde Aasyn
Med mørke Miner,
Og naar de slog
De skummende Søer
Mod Skibets sittrende
Kobberbeklædning,
Klang det som Klokker,
Der lyde til Lig.

Jeg vil ei hvile
Længer i Lasten
Mens det er mørkt.
Naar Skibet sukked
Dybt, som i Dødskamp,
Klang det igjen
Som Sukket, hans Suk,
Ham, jeg har myrdet.

Nei, jeg vil bort!
Bort til fjerne,
Fremmede Lande,
Hvor Ingen seer mig!
Bort fra Hjemmet,
Fra Barndomsminderne
Og, fremfor Alt,
Fra Blodet derhjemme!

Hør, det drypper
Fra Ræer og Reisning!
Hvad er det, der falder
Ned paa mit Ansigt?
O Gud, det er Blod!
Lunkent og varmt
Drypper det ned
Fra Himmelens Hvælving.

Og se blot, se!
Hvad er det, som dingler
Høit over mit Hoved
Paa Raanokkens Spids?
Se, hvor det svaier
Og svinger i Stormen!
Det klynker og jamrer,
Det ligner et Gjenfærd
Af En, som er hængt.

Ak, nei! Jeg er syg,
Og Feberen farer
Angst gjennem Aaren.
Liget deroppe
Er kun et Seil —
Og Blodet Dampen
Fra Skibets Skorsteen,
Tætnet i Kulden.

Hvad er det, jeg seer?
Over skumhvide Søer
Styrer et Skib
Med svimlende Reisning.
Hvad er det for et?
Det har jo ei Master —
Alt, Alting er Seil,
Skinnende skjær det
Lige imod os
Og lyser som Sneeblink.

Dødsseileren er det!
Luften bli'er kold
Som Iis, og Stormen
Hvæsser sin Vinge.
Se blot de hvide
Matroser deroppe
Med isgraat Haar!
I Sneestormskappe
Med Dødens Raaber
Brøler Kaptainen
Deroppe fra Skandsen.

Hvad var det han raabte?
Nei, det var et Brag! —
Himmel! — Vi krænger,
Og Bølgerne trænger
Vildt over Skibet!
Hjælp! — Lad mig faae fat!
Hvor er Masten? —
Siig, er det den
Som driver derhenne?
Hjælp! — Hjælp mig!
Alt bliver Nat!
</body>
</poem>

<poem id="bergsoe2018020927">
<head>
    <title>Et Spørgsmaal</title>
    <firstline>Hvi sidder Du taus med Haand under Kind</firstline>
    <source pages="140-145"/>
    <quality>korrektur1,korrektur2,kilde,side</quality>
</head>
<body>
,,Hvi sidder Du taus med Haand under Kind
        Og tankefuld Mine?
Hvi stirrer saa dybt Du i Skyerne ind,
Der jages afsted for den viftende Vind,
        Min egen Pauline?
Har Sorgen alt fundet vor yndige Bo?
Ak, siig mig, hvad er det, som nager Din Ro
        Og volder Dig Pine!

Min Gud, Du har grædt! I Øiet end staaer
        En perlende Taare;
Din Læbe skjælver, Dit Hjerte slaaer
Og dybt et Suk til mit Øre naaer.
        Du kan mig ei daare!
Min unge Hustru, hvad volder Dig Meen?
Ak, læg paa mit Hjerte den tunge Steen,
        Dig skal den ei saare!''

,,,,Ja, Vilhelm, min Husbond, min eneste Ven,
        Paa Dig tør jeg lide!
Til Dig har jeg givet mit Hjerte hen,
Al Livets Fylde Du gav mig igjen,
        Du Alting skal vide!
Hver nagende Tanke, der plager mit Sind,
Hver Sorg og Bekymring, der bleger min Kind,
        Hver Kummer og Kvide!

I Nat, da Søvnen sløred mit Blik,
Og Drømmene kom til mit Leie,
Da syntes jeg grant vi tilsammen gik
Saa underligt vexlende Veie.

Jeg drømte vi gik saa trøstig vor Gang
I Skoven ved Foraarstide;
Blomsterne dufted, Fuglene sang,
Og Tonerne løde saa blide.

Vi sang og jublede Haand i Haand
Omkap med Fuglenes Vrimmel;
Paa Toner baaren flagred vor Aand
Mod den solbestraalede Himmel.

Da dækkedes Solen, Veien blev trang,
Vi gik paa en nøgen Hede,
Der strakte sig fremad, uendelig lang,
Med Afgrunde dybe og brede.

Saa træt blev Dit Øie, Din Fod saa mat,
Hver Glæde lukked Du inde,
Og trindt omkring faldt Mørket brat,
Saa Vei vi knap kunde finde.

Dog vandred jeg fremad med trøstigt Mod;
Thi en enkelt tindrende Stjerne
Steg op paa Himlen og ledte min Fod
Mod et brusende Hav i det Fjerne.

Men underligt var det. Skjøndt Stjernen stod
Og lyste klart fra det Høie,
Var træt Din Tanke og svag Din Fod,
Og lukt for dens Glands var Dit Øie.

Ja underligt var det, naar Stjernen gjød
Sin blinkende Trøst til mit Hjerte,
Til Dig sig aldrig en Straale skjød,
Som kunde mildne Din Smerte.

Tilsidst vi stod ved det yderste Hav,
Hvor Evighedsbølgerne ile,
Hvor Bredden, dannet af Grav ved Grav,
Gav Jorderigsslægterne Hvile.

Dér satte vi begge os mødige ned,
Vi følte vor Tid var omme,
Og tause i Nattens hvilende Fred
Vented vi Dødens Komme.

Da foer der et Lyn over Himlens Rand
Og gjennem vort Hjerte en Gysning,
Af Bølgerne dukked et selsomt Land
Frem i en magisk Belysning.

Og rundt omkring fra den undrende Jord,
Fra Luften og Havets Vrimmel
Steg frigjorte Aanders Forløsningschor
Op imod Herrens Himmel.

Og Havet, der før mod Kysten slog
Alt med sin skummende Bringe,
Det standsede brat sine Bølgers Tog,
Og Vinden hvilte sin Vinge.

Fra Himlen atter sig rev et Lyn
Og spillede hen over Vandet —
Da klaredes det for mit indre Syn,
Da saae jeg Forløsningslandet.

Med Regnbuefarver i Sollysdragt,
Som brødes i blanke Krystaller,
Der reiste sig op i unævnelig Pragt
Et Tempel med lyse Haller.

Jeg veed ei længer, hvordan det saae ud,
Det staaer som en uløst Gaade —
Jeg følte kun, jeg var nær min Gud,
Skjøndt værdig ei til hans Naade.

Med Haanden skygged jeg for mit Syn,
Mod Jorden mit Blik jeg vendte,
Da kom der et andet blinkende Lyn,
Og hør nu, hvad der mig hændte.

Paa Lynets Straaler vandred Han trygt
Som før paa Genezareths Vover;
Han sagde: ,,Kvinde, vær uden Frygt!
Følg med; jeg bærer Dig over!''

Da traadte jeg ud paa det hvilende Hav
Og rakte imod Dig Haanden;
Men Du var bleg som en kalket Grav
Og krympede Dig i Vaanden.

Han sendte Dig kun et eneste Blik,
Men fuldt af den dybeste Smerte,
Da saae jeg, at der en Gysning gik
Igjennem Dit døende Hjerte.

Da løstes Du op som den tøende Snee
Og blev til Skummet paa Vandet;
Det gjorde mit Hjerte den sidste Vee
Paa Vei til Forløsningslandet.

Da vaagned jeg op i Angst og Gru,
Du rolig laae ved min Side —
Ak, Vilhelm, min Husbond, fatter Du nu
Min Sorg og lønlige Kvide?''
</body>
</poem>

<poem id="bergsoe2018020928">
<head>
    <title>Skysamleren</title>
    <firstline>Hør, Mo'er, jeg maa fortælle</firstline>
    <source pages="146-149"/>
    <quality>korrektur1,korrektur2,kilde,side</quality>
</head>
<body>
,,Hør, Mo'er, jeg maa fortælle,
Hvad jeg i Aftes saae;
Først var Himlen kjedelig
Og ganske mørkegraa.

Men saa var det paa Tide,
At Solen gik i Seng;
Det vilde Fader vise mig
Derude fra vor Eng.

Os da vi kom derud,
Saa blev Himlen ganske rød;
I Luften Skyen blussed
Og glimted som en Glød.

Ja, Skyerne sig klædte
I alle Farvers Pragt;
Langt smukkere, Moder,
End min egen Søndagsdragt.

Nu veed jeg ganske sikkert
Hvad jeg vil være, Mo'er,
Naar jeg faaer drukket Bjørnemælk
Og naar jeg bliver stor.

Saa vil jeg Skyen jage,
Den røde med den graa;
Skysamler vil jeg være,
Og Du skal see derpaa.

Men af de blanke Skyer
Jeg bygger mig et Slot;
Dér skal Du hos mig leve
Og have det saa godt.''

Da tog den unge Moder
Sin Søn paa sin Arm
Og knugede ham heftigt
Med Angst til sin Barm.

Og medens Nattens Stilhed
Drog hen over Jord,
Hun hvidskede ham lønligt
I Øret disse Ord:

,,Lad Himlens Skyer fare,
De røde med de graae!
Det baader Dig kun lidet
Om dem Du kunde naae.

Lad Ærens Skyer flagre
Alt for den vilde Vind!
Dem lægge Du Dig aldrig
Paa Hu eller Sind.

Lad Livets Skyer vige,
O, hold dem aldrig fast!
De kunde let Dig knuge
Med altfor tung en Last.

Og byg Dig ingen Slotte
Af Aftenskyers Guld!
De svinde bort som Taager,
Naar Du bli'er lagt i Muld.

Thi veed Du hvad der gjemmes
Bag Skyen rød og graa?
Dér skjuler sig det dybe,
Det rene Himmelblaa.

Dér staaer et Slot af Stjerner
Høit over hver en Sky;
Dér skal vi eengang leve.
Dér fødes vi paa ny.

Men den, som lod sig lokke
Af Glimmerskyens Dunst,
Han kommer der ret aldrig,
Han levet har omsonst.

Han synker som en Draabe
Til Jord fra Skyens Rand,
Og maa paa ny da stræbe
At naae til Stjernens Land.''
</body>
</poem>

<poem id="bergsoe2018020929">
<head>
    <title>Nonnen</title>
    <firstline>Saa tankefuld hun stirrer fra Cellens trange Buur</firstline>
    <source pages="150-151"/>
    <quality>korrektur1,korrektur2,kilde,side</quality>
</head>
<body>
Saa tankefuld hun stirrer fra Cellens trange Buur,
    — Smaaskyerne drive for Vinden —
Hun følger Svalens Flugt over Klosterhavens Muur
    Og Solstraalens Legen i Linden.

Hun følger Svalens Flugt over Klosterhavens Træer,
    — Smaaskyerne drive for Vinden —
Maaskee den bygger Rede hos ham, hun havde kjær.
    Og Solstraalen lyser i Linden.

Men alt som Fuglen svinder i Luftens klare Hav,
    Hvor Skyerne drive for Vinden,
Hun tænker: Nu flyver den maaskee til hans Grav —
    Og Solstraalen slukkes i Linden.

Ja, Fugl tør bygge Rede og Træet sætte Frugt,
    Og Skyerne drive for Vinden;
Men Kvinden skal aves under Klosterlivets Tugt
    Og blegne som nu Straalerne i Linden.

Den høieste Attraa med den sødeste Begjer
    Skal spredes som Skyerne for Vinden,
Hver Tanke, hvert Minde om ham, hun havde kjær,
    Skal visne som Bladene paa Linden.

Og saadan skal hun sidde Aar ud og Aar ind,
    Mens Dagene skifte som Vinden,
Til Døden engang kysser den falmede Kind
    Og reder hende Seng under Linden.

Hun stirrer saa veemodigt langt ud i Aftnens Stund
    — Skyroserne splittes af Vinden —
Det var som Smilet stivned om den bævende Mund,
    Og som der gik et Suk gjennem Linden.
</body>
</poem>

<poem id="bergsoe2018020930">
<head>
    <title>Sommerfuglen</title>
    <firstline>Det var en foraarslys Dag i Mai</firstline>
    <source pages="152-155"/>
    <quality>korrektur1,korrektur2,kilde,side</quality>
</head>
<body>
Det var en foraarslys Dag i Mai,
Da sprængte den Puppesvøbet
Og flagred som Sommerfugl langs den Vei,
Hvor den som Orm havde krøbet.

I Grøften laa dens afslidte Pels
— Revnet i Ryggen var Hammen —
Selv følte den sig, som Fri og Frels,
Høit løftet af Sollysflammen.

Selv følte den sig med nyfødt Liv
Paa en lysvarm, foraarsfrisk Vandring;
Den kjendte ei mere til Ormens: Bliv,
Dens Liv var nu idel Forandring.

Den tumled sig om fra Busk og til Blad
Beruset af Duft og af Sødme;
Den drak af Duggen og tog sit Bad
Bag Rosernes Morgenrødme.

Det lakked mod Kvæld, den søgte sig Skjul
Det blussed og blinked paa Himlen —
Da saae den en lyseblaa Sommerfugl,
Der fløi over Blomstervrimlen.

Mod Skyernes Blus, i Straalernes Ild
Den fløi som baaren af Vinden;
Det var som arved den Solstraalens Spil
Og Blomsternes Duft i Linden.

Og Sommerfuglen flagred den nær,
De hvirvled i Kreds om hinanden.
Det gik over Blomst, over Busk, over Træer,
Som havde den mistet Forstanden.

Og Roserne vinkede: Tag Dig i Agt!
Og Liljerne hvisked: Forsigtig!
Men frem det gik paa den luftige Jagt.
Nu nød den først Livet rigtig.

Til Nattergalsang i Fuldmaaneglands,
Ved Duft af de søde Convaller,
Den treen sin Brudefærds Sommernatsdands
I Skovens dæmrende Haller.

Da Solen randt frem som en gylden Strøm
Og lysnede Liv i det Døde,
Da vaktes den op af sin Sommernatsdrøm;
Men Livet — det var lagt øde.

Den laa som et henveiret Slaaentornsblad
Paa Skovbunden indunder Egen;
Vingerne klæbed i Duggens Bad,
Al Kraft og Styrke var vegen.

Da raabte den høit: ,,Du stolte Eg,
Frels mig af denne Vaande!
Er dette Enden paa Livets Leg,
Vee mig, at jeg drog Aande!''

Men Egen sused i Morgenens Vind,
Et Suk drog gjennem dens Grene:
,,O, Sommerfugl, hvor er Du dog blind,
Troer Du, Din Lod staaer ene?

Den mægtige Eg som den flygtige Fugl,
Maa dog til sit Udspring tilbage;
Som Orm Du kravled af Jordens Skjul,
Nu ville Dig Ormene tage.''

Og atter det lød fra den nære Sø
Med Røster, som kom de fra Sivet:
,,Loven er evig! Alting maa døe!
Livet betales med Livet!''

Da krymped den sig i Dødskampens Gys;
Men frem fra Morgenens Høie
Fløi der en Solstraalestribe, hvis Lys
End traf dens bristende Øie.

Og Solstraalen hvidskede: ,,Intet forgaaer!
Alt skifter kun Form i Forandring.
Hvert Liv, som visner, paa ny opstaaer,
Flyv frem paa Din evige Vandring!''
</body>
</poem>

<poem id="bergsoe2018020931">
<head>
    <title>Før og nu</title>
    <firstline>Før, naar Dagens Øie</firstline>
    <source pages="156-158"/>
    <quality>korrektur1,korrektur2,kilde,side</quality>
</head>
<body>
Før, naar Dagens Øie
Dybt i Havet sank,
Og naar Aftenstjernen
Straaled fuld og blank,
Lagde jeg mig stille
Paa mit Leie ned,
Lyse, milde Drømme
Frem for Sjælen gled.

Tvivlens mørke Uro,
Længsel, Sorg og Savn,
Kjendte Barnetanken
Knapt engang af Navn.
Hvile var dens Attraa,
Drømmen var dens Lyst,
Søvnens Gud den krysted
Villigt til sit Kryst.

Nu er Alt forandret
— Ak, jeg er jo stor —
Og jeg kjender Alting,
Himmel, Hav og Jord.
Himlen er det Tomme,
Havet er kun Vand,
Jorden ikkun Savnets,
Skuffelsernes Land.

Naar jeg nu mig lægger,
Er det ei til Ro,
Tanken flagrer vildsomt
Om i Tvivlens Bo.
Finder ei sin Redes
Før saa sikkre Havn;
Finder nye Fugle:
Uro, Sorg og Savn.

Og af dem den lærer
Nye Toners Klang,
Saa den ganske glemmer
Barnehjertets Sang,
Og med dem den drager
Til det mørke Hjem,
Hvor selv Aftenstjernen
Gaaer i Skygger frem.

Spred, min Gud og Herre,
Disse Skyggers Magt!
Lad Din Dagsol atter
Lyse i sin Pragt!
Tag den døde Viisdoms
Hovmodsfaste Ord,
Lad mig atter vandre
Barnefrisk paa Jord!
</body>
</poem>

<poem id="bergsoe2018020932">
<head>
    <title>Forspildt</title>
    <firstline>Jeg har drevet omkring uden Maal, uden Med</firstline>
    <source pages="159"/>
    <quality>korrektur1,korrektur2,kilde,side</quality>
</head>
<body>
Jeg har drevet omkring uden Maal, uden Med,
Livets Guldkorn jeg spredte som Sand.
Jeg har tilsat min Tro, jeg har mistet min Fred,
Og nu staaer jeg ved Afgrundens Rand.

Jeg staaer ind imod Land som et stormslagent Vrag,
Der har grundstødt mod Klipper og Skjær,
Endnu kun en Braadsøes bedøvende Brag,
Og min Undergangstime er nær.

Der var Et, som jeg holdt for mit Anker i Nød,
Men det sveg som det skjørnede Siv —
Se, da fulgte jeg med, hvorhen Bølgerne flød,
Og forspildt var mit øvrige Liv!
</body>
</poem>

<poem id="bergsoe2018020933">
<head>
    <title>Lystigt Liv</title>
    <firstline>Jeg vandrer gjennem Verden saa freidigt og saa let</firstline>
    <source pages="160-161"/>
    <quality>korrektur1,korrektur2,kilde,side</quality>
</head>
<body>
Jeg vandrer gjennem Verden saa freidigt og saa let,
Slet Ingenting generer min Gang;
Lad Verden saa kalde mig god eller slet,
Det jubler jeg bort i en Sang.
Thi selv er jeg en Sommerfugl, og Pigerne de smaa
Er Blomster paa min flagrende Flugt,
Jeg vælger kun de sødeste, de andre la'er jeg gaae —
Jeg vælger kun Det, som er smukt.

Jeg ynkes over Bien, der fylder Cellens Kruus
Og tænker paa Vinterens Nød;
Jeg græder over Myren, der bygger sig sit Huus
I Jordspaltens bælgmørke Skjød.
Thi siig mig, hvad hjælper al den Slæben, al den Slid,
Og at man for Viisdom faaer Ord,
Naar Alt, hvad man faaer ud af sit Liv og sin Tid
Kun bliver — en Tue af Jord?

Lad Myren da kaste sine Vinger for at gaae
Som Trældyr i Mørke og Nat,
Lad Bien give Giften og Livet for at faae
En Hævn for sin ranede Skat,
Jeg slaaer med mine Vinger fra Gry til Aften seen,
Er Livet og Blomsterne huld,
Og flagrer jeg mod Døden, saa findes der vel En,
Som høiner mig en Tue af Muld.
</body>
</poem>

<poem id="bergsoe2018020934">
<head>
    <title>Forskjellig Opfattelse</title>
    <firstline>Siig, husker Du første Gang jeg Dig saae</firstline>
    <source pages="162-163"/>
    <quality>korrektur1,korrektur2,kilde,side</quality>
</head>
<body>
Siig, husker Du første Gang jeg Dig saae
Hiin Aften ved Dandsen i Lunden?
Skoven duftede, Himlen var blaa,
Sølvklare Skyer om Maanen laae
Og leged i Aftenstunden.
Faklerne flammede, Hornene klang,
Inde fra Skoven lød Latter og Sang,
Da mødte jeg Dig paa min eensomme Gang —
Et Blik — og Du var forsvunden.

Som Duggperlens Blink i det blomstrende Krat,
Der vugges for Vaardagens Vinde,
Som Stjerneskudslysning i Efteraarsnat,
Der flammer saa mildt og slukkes saa brat,
Saa faldt det Blik mig paa Sinde,
Som elleskudt stod jeg — hvad var der mig hændt?
Da klang der en Stemme: ,,Aa, maa jeg faae tændt!
De husker mig vist? — En gammel Bekjendt!
Hos Dem kan lidt Fyr jeg vel finde?''

Forpagteren tændte og vedblev saa,
Imedens Du bortsvandt i Skyggen:
,,De stirrer saa traurigt mod Himlens Blaa;
Ja, kunde lidt mere Regn vi faae,
Saa vilde det hjælpe paa Byggen.
For hun er kun tynd!'' — ,,Hvad siger De? — Hun! 
Hvem er det De mener?'' — ,,Jeg mener kun,
Hvis ei vi faae Regn om en føie Stund,
Saa faae vi ei Gryn til vort Kjøkken!''
</body>
</poem>

<poem id="bergsoe2018020935">
<head>
    <title>Soldatens Farvel</title>
    <subtitle>(Toscansk Krigssang)</subtitle>
    <firstline>Farvel, min blonde Pige</firstline>
    <source pages="164-165"/>
    <quality>korrektur1,korrektur2,kilde,side</quality>
</head>
<body>
Farvel, min blonde Pige,
Armeen staaer parat!
Og hvis jeg ikke fulgte den,
Saa var jeg ei Soldat.

Tornystret har jeg pakket,
Og Riflen har jeg ladt;
Naar Solen reiser sig ved Gry,
Begynder Savnets Nat.

Jeg lader Dig ei ene
Tilbage her i Løn.
Se, Drengen dér skal trøste Dig,
Vor Elskovs første Søn!

Græd ei min Skat, min Søde!
Vi sees igjen forvist;
Thi falder jeg i Slagets Larm,
Saa finder Du mig hist.

Farvel, min blonde Pige,
Armeen staaer parat!
Og hvis jeg ikke fulgte den,
Saa var jeg ei Soldat.
</body>
</poem>

<poem id="bergsoe2018020936">
<head>
    <title>Istedløven</title>
    <firstline>Dansken fik en Løve støbt!</firstline>
    <source pages="166-169"/>
    <quality>korrektur1,korrektur2,kilde,side</quality>
</head>
<body>
Dansken fik en Løve støbt!
Da den flød for Ovnens Flammer
Var det klart at tage Kjending,
At dens Malm var dyrekjøbt.
Slagnes Suk og Mødres Jammer,
Ligfærdsskud fra Dødens Kammer,
Livshaab, veired hen som Halm,
Rigmænds Guld og Armods Penning,
Brudte Hjerters Sorghavsbrænding,
Klang i denne Løves Malm.

Ligemeget — den stod reist!
Taget ud af Skjoldets Ramme
Slog den Tydskens Haab til Skamme,
Dér, hvor Oprørsflag var heist.
Stille, uden Storpralslyd,
Stod den med alvorligt Øie
Malmtung over Slagnes Høie,
Blikket fæstet imod Syd.

Dem, som faldt hiin Dag, hvor vrede
Mænd paa Vaabenvalen mødte,
Dem, som faldt med Danmarks Mærke
Trykt til Brystet, skjøndt det blødte,
Dem, som Lyngens Klokker røde
Ringed til det store Møde
Paa den tause Istedhede,
Dem den skulde værne om.
Derfor saae man Blomster krandse
Denne Dødens store Skandse,
Denne Danmarks Helligdom.

---

Den stod som en Vogter ved Gjærdets Led,
Det skulde ei brydes af fjendtlige Fjed.

Den stod som et Tegn, et usvigeligt Mærke,
At frie Villier gjør Folkene stærke.

Den stod som en Bauta i Dødens Have
Og lyste Fred over Faldnes Grave.

Da klang der en Buldren igjen mod Syd,
Den troede at høre Kanonernes Lyd.

Den reiste sig op, den spidsede Øre;
Det var, som vilde selv Malraet høre.

Og Jorden bæved i Angst og Vaande;
De Døde dernede paa ny tog Aande.

Men Skyerne hængte sig tykt under Himlen,
Og ude lød Gny og Larm gjennem Vrimlen.

De trængte sig ind med Skrig og Skraal,
Med Rusens Fagter og Tydsklands Maal.

De trængte sig ind i Dødningehaven;
De haanede Korset og spytted paa Graven.

Og havde de naaet til Kisternes Fjæle,
De havde dem trampet med Tøffelhæle.

Saa vog de Løven med Skaft og Stænger,
Og kneb dens Hale med Smedetænger.

Med Reb de haled den ned fra det Høie
Og prikked med Skomagersyle dens Øie.

Den slæbtes mod Syd af det drukne Folk;
Dér skal den reises som Seierstolk.

Dér skal den staae som et skamreist Minde,
At gravlagt Kjæmpe ei Fred maa finde.

Dér skal den sige til Tydsklands Meen:
,,Vi vandt, fordi vi var Ti mod Een!''

Dér skal den melde: ,,De Danske vege
Ei før de nærmeste Grander svege.''

Thi lad den staae der. Med Sligt for Sinde
Groer Gravurt snart over Hæderens Minde.
</body>
</poem>

<poem id="bergsoe2018020937">
<head>
    <title>Corallerne</title>
    <firstline>Hisset, hvor Brændingens Braadsø sig bryder</firstline>
    <source pages="170-171"/>
    <quality>korrektur1,korrektur2,kilde,side</quality>
</head>
<body>
Hisset, hvor Brændingens Braadsø sig bryder
Larmfuldt rullende op imod Landet,
        Dér just, hvor Vandet
Hvirvlet til Sneeskum koger og syder,
Dér er det just, at Corallerne bygger.

Fagre som Blomster og klare som Voven,
Lette som Skummet af rullende Søer
        Bygge de Øer,
Stadigt stræbende fremad mod oven,
Øer, som Palmen siden beskygger.

Selv de ei skues. Kun enkelte Dage,
Naar de urolige Bølger sig lægge,
        Seer man et Dække
Blomster paa Bunden, hvortil der ei Mage
Findes heroppe i Lufthavets Bølger.

Thi det har Liv; men kastes i Vrede
Ikkun lidt Dynd, en Steen imod Bunden,
        Strax er forsvunden
Farvernes Glands og Livet dernede,
Dybt i sit Steenhuus Corallen sig dølger.

Ikkun i oprørte Stemningers Vande
Bygger en Digter, med Strømmen fortrolig,
        Stille sin Bolig,
Stræbende opad mod Sollysets Lande,
Hvor ham i Aanden alt Palmerne vinke.

Selv han ei skues; men kastes fra Bærmen
Dumhedens Dynd eller Raahedens Stene,
        Gaaer han alene
Ind i sig selv og lukker for Sværmen,
Indtil i Klarhed Bølgerne blinke.
</body>
</poem>

<poem id="bergsoe2018020938">
<head>
    <title>Aakanderne</title>
    <firstline>De Aakander lyste fra Skovsøens Vand</firstline>
    <source pages="172-173"/>
    <quality>korrektur1,korrektur2,kilde,side</quality>
</head>
<body>
De Aakander lyste fra Skovsøens Vand
Med Kroner som Svaneduun brede,
Et Himmelens Speil var det hvilende Vand,
Og Smaaskyer over det skrede.

De Aakander lyste med drømmende Blik
Og gynged for Sommerens Vinde,
Naar Drivskyen hen over Vandspeilet gik,
De troede i Himlen sig inde.

Men kom saa den mørke, tungsindige Nat
Og stirred i Skovsøens Vande,
Da lukked hver gyngende Blomst sig brat
Og dukked i Dybet sin Pande.

Som Aakandens Blomst er og Menneskets Sind,
Det flyder paa Stemningers Strømme,
Gaaer Solskyen, frem for Medgangens Vind,
Strax svæver mod Himlen dets Drømme.

Men kommer saa Sorgens og Kummerens Nat,
Da sænker det modløst sin Pande,
Og folder sig sammen og lukker sig brat,
Som Blomsten paa Skovsøens Vande.
</body>
</poem>

</content>
</section>

</workbody>
</kalliopework>

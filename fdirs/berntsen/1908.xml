<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1908" author="berntsen" status="complete" type="poetry">
<workhead>
    <title>Digte</title>
    <year>1908</year>
    <notes>
        <note>Teksten følger Aage Berntsen: <i>Digte</i>, Gyldendalske Boghandel, Nordisk Forlag, Kbh., 1908.</note>
    </notes>
    <pictures>
        <picture src="1908-p1.jpg">Titelbladet til <i>Digte</i> (1908) lyder ,,Aage Berntsen / Digte // Gyldendalske Boghandel / Nordisk Forlag / MDCCCCVIII''.</picture>
    </pictures>
    <source facsimile="115308043530-color" facsimile-pages-num="109" facsimile-pages-offset="6">Aage Berntsen: <i>Digte</i>, Gyldendalske Boghandel, Nordisk Forlag, Kbh., 1908.</source>
</workhead>
<workbody>

<text id="berntsen2022052101">
<head>
    <title>Jeg ved det saa vel -</title>
    <firstline>Jeg ved det saa vel</firstline>
    <source pages="7-8"/>
    <quality>korrektur1,kilde,side</quality>
</head>
<body>
<poetry>
<sc>Jeg</sc> ved det saa vel,
den Versenes Vaar,
der fylder mig, falmer
engang og forgaar -
spredes som Blomster for glemsomme Vinde,
Sol og Maane skal aldrig mer
blidelig paa dem skinne.

Jeg ved det saa vel,
at al min Sang
skal vejres for Vinden
som svindende Klang
af tonende Instrumenter -
som Brus i Skoven, der sagtelig dør
blandt Blomster paa grønne Skrænter.

O Du min Sang
næret af Slægten's
fjærne Drømme
og unge Smægten -
alt hvad grøn Ungdom har anet og levet,
evindelig Higen, der aldrig fik Ord
og aldrig blev skrevet.

Jeg ved det saa vel,
Du skal briste engang -
hæv Dig da nu
Du tonende Sang
i Undfangelsens hellige Stunder!
Hæv Dig - og brist, med Dig gaar en dyrekøbt
drømmende Verden under.
</poetry>
</body>
</text>

<text id="berntsen2022052102">
<head>
    <title>La France</title>
    <firstline>Du sænker Dit Hoved</firstline>
    <source pages="9-10"/>
    <quality>korrektur1,kilde,side</quality>
</head>
<body>
<poetry>
<sc>Du</sc> sænker Dit Hoved
skønt og ungt,
La France, af dejlige
Dufte tungt.

Din blegrøde Krone
af Skønhed luer,
den dufter saa sødt
i de trange Stuer.

Din Duft er som Kys
af en længselsfuld Mund,
den minder mig blidt
om en halvglemt Stund.

Glad kan Du falme
og smuldre til Muld,
thi en Erindring
- en underfuld -

vakte Din dejlige
Duft i mit Sind:
Mod <i>min</i> Kind hviler
en rødmende Kind,

mod <i>min</i> Mund daler
som Blomsters Drys
blide, flygtige
Pigekys -.

Du vakte et Minde,
som smiler og ler -
hvad kan en Rose
vel opnaa mer?
</poetry>
</body>
</text>

<text id="berntsen2022052103">
<head>
    <title>Gamle Ole</title>
    <firstline>Jeg gik saa tit indunder</firstline>
    <source pages="11-13"/>
    <quality>korrektur1,kilde,side</quality>
</head>
<body>
<poetry>
<sc>Jeg</sc> gik saa tit indunder
Æbletræets Grene
henover Gaardens flade
og blankslidte Stene

indad den skæve Dør
til Særlingens Stue,
der frembød et sælsomt
og sørgeligt Skue:

Smaa og skidne Ruder
holdt Solens Straaler ude
hullede og stoppede
med Laser og med Klude.

Gamle faldefærdige
og værkbrudne Stole,
og paa en muggen Halmseng
halvfuld gamle Ole.

Gamle Ole byder mig
gæstfri af sin Lærke,
finder frem Cigarer
af fineste Mærke,

snakker op og sludrer
om Folk og Fæ og Været
og alting, hvad der sker
i Byen omkring Kæret.

De vandblaa Øjne stirrer
sløve ud i Luften,
hans Næsebor indaande
begærligt Fuselduften -.

Jeg ser i Dine gamle
Øjne - matte, sløve -
en Sorg, som Du forgæves
med Brændevin vil døve.

Jeg ser Dig paa Din usle
Seng, naar Natten kommer,
drukken og ombruset
af Rusens gyldne Sommer.

I blide Fuseldrømme
famler som iblinde
Dine stakkels Hænder
forgæves efter <i>hende</i> -.

Hende som Du elsked
i Dine unge Dage -
som døde, men bestandig
i Drømmen kom tilbage -

døde, men i Drømmen
lever de, der døde,
og træder frem med smilende
Mund og Kinder røde

og ler med glade Stemmer -
og glemt er Dagens stygge
virkelige Syner
og Livets onde Skygge.
</poetry>
</body>
</text>

<text id="berntsen2022052104">
<head>
    <title>E. Munch: Vaar</title>
    <firstline>Alle Fugle synge</firstline>
    <source pages="14-15"/>
    <pictures>
        <picture src="berntsen2022052104-p1.jpg" museum="digitalmuseum.no" objid="0110495978">Edvard Munch: <i>Vår</i>, 1889, olie på lærred, 169,5 x 264,2 cm, Nasjonalmuseet for kunst, arkitektur og design, Oslo.</picture>
        <!-- https://www.nasjonalmuseet.no/samlingen/objekt/NG.M.00498 -->
    </pictures>
    <quality>korrektur1,kilde,side</quality>
</head>
<body>
<poetry>
<sc>Alle</sc> Fugle synge
- i de dybe Skove,
Florgardinet fyldes
af Vindens blide Vove.

Vaarens vege Vinde
vugger over Karmen,
blander Havens friske
Duft med Stuevarmen.

I den store Armstol
sidder bleg og gusten
én, hvis allerdyreste
Drøm er maaske brusten.

Bleg og træt hun sidder
syg og sammensunken,
feberhidset Blodet
gaar med sagte Dunken.

Endnu hidses Blodet
af Vaarens vege Vinde -
vækker denne krydrede
Blomsterduft et Minde --

Hos den syge sidder
tavs en gammel Kvinde -
- rastløs fører Fingrene
de blanke Strikkepinde -

uberørt af Vaaren
og Blomsterduftens Glæde,
blind for Solens kaade
Leg paa Kjolens Klæde.

- -
Bestandig vugger Duften
ind paa Vindens Vove,
og alle Fugle synge
i Vaarens grønne Skove.
</poetry>
</body>
</text>

<text id="berntsen2022052105">
<head>
    <title>Jomfru Trine</title>
    <firstline>I Havestuen sidder</firstline>
    <source pages="16-18"/>
    <quality>korrektur1,kilde,side</quality>
</head>
<body>
<poetry>
I Havestuen sidder
gamle Jomfru Trine
og syer paa et blomstret
Stykke Grenadine.

Dørene er aabne
- det er Vaarens Tider -
Duft af solvarmt Græs og Løv
ind fra Haven glider.

Din Haand er krum og kroget
af Greb om Saks og Naal,
utrættelig den fører
det lille blanke Staal.

Trang og flad er Barmen,
som ingen Mand fandt smuk;
har den aldrig skælvet
af Elskovslatterkluk -

Tør og tynd er Stemmen
gammeljomfrusprød;
har den aldrig hvisket
- mens Din Kind blev rød -

har den aldrig hvisket
ængsteligt og blidt
tæt ved et elsket Øre:
Alt mit er ogsaa Dit -

Her sidder Du og syer,
utrættelige Slider,
mærker Du da ikke,
det er Vaarens Tider?

Glæder det Dig ikke
at se det store Under -
hvorfor standser Du med et
og sidder stum og grunder,

hvorfor bøjer Du dit Hoved
dybt og holder inde,
er det - er det Taarer,
som Dine Øjne blinde -.
</poetry>
</body>
</text>

<text id="berntsen2022052106">
<head>
    <title>Pigen</title>
    <firstline>Det kolde, gustne Morgenlys</firstline>
    <source pages="19-22"/>
    <quality>korrektur1,kilde,side</quality>
</head>
<body>
<poetry>
<sc>Det</sc> kolde, gustne Morgenlys
glider gennem Ruden
over et Pigeansigt
fortrukket i Smerte.

Udenfor i den fugtige Have
knager de morgenvaade Træer
i Martsblæsten,
og de sorte Grene
slaar mod Ruden.

Pigens Hænder omklamre
krampagtigt - med hvide Knoer -
Sengens svære Kanter,
og Øjnene stirrer mod Loftet
sløve og uden Tanker.

Hvid og udstrakt i den blodige Seng
endnu bevidstløs --
men lidt efter lidt
sanser hun
som en fjærn, fjærn Tone
den nyfødtes klagende Piben
og Lyden af Grenene mod Ruden
og Regnens evindelige Susen.

Hendes Blik blir levende
og fyldes af Smerte,
hendes Hænder udspiler sig,
og Munden aabner sig
klagende.

Saadan skulde Legen altsaa ende -
den, der begyndte en Sommernat
en hed og bedaarende Nat
fuld af Jasminduft
og søde Melodier.

Hun mindedes Skovballet,
Manden, der fulgte hende,
hans dybe Stemme
og Skæget, der kildrede hendes Kind.

<i>Ham</i> havde hun aldrig elsket -
det var <i>Manden</i>, der havde daaret hende
hin bedøvende Nat -
Dansemusikken
og hans dristige Hænder
havde gjort hende vild.

Det gule Morgenlys
fylder Stuen
med sit trøstesløse Skær,
Regnen suser evindeligt,
og Barnets Piben
er ikke til at udholde.

Febervildelsen griber hendes Sind -
hun kaster sig frem og tilbage
i den blodige Seng,
og hun raaber forvildede Ord -
Forbandelser mod Gud
og mod <i>ham</i>.
Lidt efter lidt
blir hun stille,
jamrer bare sagte
og kalder paa Mor -.

Timerne gaar -.
Det kolde Dagslys
klarner den trange Stue
med den jamrende Pige
og Barnet - Barnet,
som ligger under hende
- kvalt!

Men udenfor
vaagner Staden,
og Luften fyldes
af dens ubekymrede Torden -
Damp og Støv hvirvler tilværs.

Atter koger den store Hexekedel -.
</poetry>
</body>
</text>

<text id="berntsen2022052107">
<head>
    <title>Paa Tennisbanen</title>
    <firstline>Kender Du det</firstline>
    <source pages="23-25"/>
    <quality>korrektur1,kilde,side</quality>
</head>
<body>
<poetry>
<sc>Kender</sc> Du det
at staa paa Tennisbanen
en Aften i det tidlige Foraar -

Blæsten bærer syrlig Duft
af Græs og Muld
ind over Banen,
Solen er ved at gaa ned,
og Rækværkets Stolper
kaster smalle Skygger
over Gruset.

Kender Du den Glæde det er
at høre Boldtræets stramme Strænge
synge melodisk,
naar de rammer den hoppende Bold -

O at ramme den hvide Bold
med et sikkert Slag
og sende den hastigt over det tjærede Net
forbi Modspilleren,
der staar ved Nettet grisk efter at flugte.
O at have Held til
at serve en Bold,
som ingen Djævel kan tage!

Med glade Tilraab
springer de Spillende rundt
vaade af Sved
og med opkrammede Ærmer.

Kender Du det
at føle sig let og stærk,
at mærke sit Haandled
som spænstigt Staal
og sit Legeme
fuldt af Udholdenhed -

at glemme alle Bekymringer,
glemme Verden og Kvinderne
bare for at holde Øje med
den hvide hastige Bold -

I lykkelige Timer
tilbragt paa Tennisbanen
tidlige Foraarsaftener,
naar Solen var ved at gaa ned,
og Blæsten
bar syrlig Duft af Græs og Muld
ind over Banen.
</poetry>
</body>
</text>

<text id="berntsen2022052108">
<head>
    <title>Maj</title>
    <firstline>De fede Kastanieknopper</firstline>
    <source pages="26-28"/>
    <quality>korrektur1,kilde,side</quality>
</head>
<body>
<poetry>
<sc>De</sc> fede Kastanieknopper
sveder festligt,
og Majdagens Vinde blæser
mildt og vestligt.

Ophedet af Sol og gul
er denne Majdag,
det hvirvlende Støv er som Røgen
i et Feltslag.

Maskiners og Vognes dundrende Brag
og Menneskers Summen
samles til én Røst - dyb og grov
som et Udyrs Brummen.

Men snart vil den tordnende Dag
forstumme,
og Lyden af Staden vil blive som Sus
af en Springvandskumme.

De drivende Skyer vil vugge sig langsomt
til Hvile,
og piggede Stjærner vil stige af Dybet
og smile.

Da kommer den gamle Længsel igen
til mit Hjærte
og fylder det helt med Majnattens
stumme Smerte.

Saa griber jeg Kæppen og sætter
paa Skæve Hatten
og vandrer urolig og rastløs
ind i Natten.

Ad fjærne og hvide og fremmede
Villaveje -
jeg tror, det er Vinden og Stjærnerne,
jeg vil eje.

De sælsomme Stjærner, der snurrer sig rundt
paa den evige Scene,
og Vinden, der Dagen igennem spilled paa Fløjte
bag løvede Grene.

Men Vinden er gaaet til Hvile
ved Verdens Ende,
og Nøglen til Stjærnetheatret
er blevet henne -
</poetry>
</body>
</text>

<text id="berntsen2022052109">
<head>
    <title>De lyse Nætter</title>
    <firstline>Glasklart er det dybe Vand</firstline>
    <source pages="29-30"/>
    <quality>korrektur1,kilde,side</quality>
</head>
<body>
<poetry>
<sc>Glasklart</sc> er det dybe Vand,
lys som Sølv er Luften,
over Stranden vugger varligt
Æbleroseduften.

Hav og Himmel gaar i ét -
dovent skyller Vandet
over Muslingskaller
og hvide Sten i Sandet.

Alle Dagens grelle Farver
svandt i dette blege
Perleslør - og alle Omrids
staar udvisket vege.

Ingen Støj, kun denne dybe
drømmefjærne Stilhed -
intet mildere jeg véd
end disse Nætters Mildhed.

Intet blegere jeg véd
end disse Nætters Himmel -
O, Æbleroseduft, som driver
over Strandens Strimmel!

Aldrig drømte jeg om Jorden
nogen Drøm saa blid
som i disse perleblege
lyse Nætters Tid.

O, Drøm, der stilner Uro
og bringer gavmild Hvile -
alle Sorger tie,
og alle Tanker smile.
</poetry>
</body>
</text>

<text id="berntsen2022052110">
<head>
    <title>Sommeraften</title>
    <firstline>Kender Du det at cykle</firstline>
    <source pages="31-33"/>
    <quality>korrektur1,kilde,side</quality>
</head>
<body>
<poetry>
<sc>Kender</sc> Du det at cykle
- Sadlen knager og gynger -
ad hvide Veje indunder
Hvidtjørns blomstrende Klynger,

der hænger langt ned, saa de strejfer
Din Hat med et dumpt lille Smæld -
kender Du det at cykle,
naar Dagen ganger paa Hæld,

og alle de store Enge
damper i Aftenstunden;
Luften er fuld af Smaadyr -
Aa, fik Du et i Munden?

I Aftensolskinnet rødmer
Engenes stille Søer -
i vaad og livsalig Kløver
gumler de blakkede Køer

og ser med tungsindige Øjne
efter den cyklende Mand -
syngende flytter Pigen
den klirrende Malkespand.

Jeg standser og staar af Cyklen,
lægger mig ned paa en Bakke,
tænder den slukte Pibe,
der søvnigt begynder at snakke,

ligger og ser paa de tykke
Enge og runde Bakker
og Kirketaarnet, der knejser
med hvide symmetriske Takker,

ligger og ser paa det kære,
kendte og danske Landskab -
en duftende Høvogn knirker forbi
med solbrændt og leende Mandskab.

Taarnets Klokker begynder
at ringe Solen i Senge,
Lyden af Høstvognen svinder,
Køerne brøler i Enge.

Stilnet er Bruset i alle Træer,
Smaafisk slaar i det blanke Vand
Sommeraftenen sænker sig
over det danske Land.
</poetry>
</body>
</text>

<text id="berntsen2022052111">
<head>
    <title>Sensommer</title>
    <firstline>Jeg staar og ser de visne</firstline>
    <source pages="34-35"/>
    <quality>korrektur1,kilde,side</quality>
</head>
<body>
<poetry>
<sc>Jeg</sc> staar og ser de visne
Kastanieblade vugges
ned ad Kanalens Strøm
og hvirvle rundt og dukkes.

Nu stiger alle Stjærner
af Dybet - fjærne, smaa -
som blege Perler strøet
paa Aftenhimlens Blaa.

De kolde Aftenvinde
omsuser Stadens Taarne,
og højt, højt vilde Fugle
af Vindens Vove baarne.

Alle Luftens Farver
er kølige og gustne,
og alle Træers Blade
er falmede og rustne -.

Lad visne kun og blegne
her og allevegne,
lad Dage smuldre hen,
lad falme kun og segne!

Mens alle Blade falme:
<i>Mit</i> Sind har Foraarstider
- O Blodets Jubelsalme -
i Sol og Duft jeg glider.

Lad visne kun og segne,
mit Sind har Foraarstider,
mens Dage smuldre hen
og Høst og Sommer strider.
</poetry>
</body>
</text>

<text id="berntsen2022052112">
<head>
    <title>Høstens kaade Vinde</title>
    <firstline>Høstens kaade Vinde</firstline>
    <source pages="36-37"/>
    <quality>korrektur1,kilde,side</quality>
</head>
<body>
<poetry>
<sc>Høstens</sc> kaade Vinde
puffer til de pæne
Æbler, saa de plumper
paa den vaade Plæne.

Og de lange Græsstraa
tar med tynde Arme
om de trinde Æblers
sødmefyldte Barme.

Men det hænder ofte,
at et Æble falder
paa den lange Grusgang
med et dumpt Rabalder.

Dér er ingen tynde
blide Græsstraaarme,
der forstaar at nyde
trinde Æblers Charme.

Mod den haarde Grusgang
knuses Frugtens runde
Liv, og Saften siver
af den aabne Vunde.

Bittert græder Æblet
paa de kolde Stene,
tænker paa sin grønne
Barndoms trygge Grene -.
</poetry>
</body>
</text>

<text id="berntsen2022052113">
<head>
    <title>Den kølige Efteraarsdag</title>
    <firstline>Den kølige Efteraarsdag</firstline>
    <source pages="38-39"/>
    <quality>korrektur1,kilde,side</quality>
</head>
<body>
<poetry>
<sc>Den</sc> kølige Efteraarsdag
er veget, og Nattevinden
leger med gulnet Løv.
Blegt og uvirkeligt fjærnt
skimter jeg over Linden
Stjærnernes hvide Støv.

De ensomt susende Popler,
rokkende tungt iblinde,
hviske ved Husets Dør
om Løv, der udfoldes af Knopper,
hærges af Sol og Vinde,
falmer ved Husets Dør.

Jeg lukker mit Vindu sagte -.
Ensomt susende Popler
hviske i Nattens Mulm
om Dage, der daaner -• stille
som bristefærdige Bobler
spændte af Længsels Svulm.
</poetry>
</body>
</text>

<text id="berntsen2022052114">
<head>
    <title>Ved Vesterhavet</title>
    <firstline>Det bryder og sukker derude</firstline>
    <source pages="40"/>
    <quality>korrektur1,kilde,side</quality>
</head>
<body>
<poetry>
<sc>Det</sc> bryder og sukker derude
- Havrøsters tryglende Kor -
Der ligger en Sang paa min Læbe,
som ikke kan finde sig Ord;
der ligger en Sang i mit Hjærte
groet af Længsel og Savn.
Min Læbes Kalden daaner med Suk,
véd intet elsket Navn -

Véd intet Navn at nævne,
naar Dagens Storme forstummer,
og Bølgerne blidt og sagte
i Muslingeskaller skummer,
véd ingen Mund at kysse,
naar Natten stille og stor
stiger af Havet - O skælvende Sang,
som ikke kan finde sig Ord.
</poetry>
</body>
</text>

<text id="berntsen2022052115">
<head>
    <title>Strandfuglen</title>
    <firstline>Jeg lytted i den hvide Klit</firstline>
    <source pages="41-42"/>
    <quality>korrektur1,kilde,side</quality>
</head>
<body>
<poetry>
<sc>Jeg</sc> lytted i den hvide Klit
til Sus i Marehalmen -
Vesterhavet brummede
alvorligt Søndagssalmen -
da saa jeg paa det hvide Sand
en lille Pige springe
med bare Ben i køligt Vand
og yndigt løftet Vinge.

En skumhvid Strandfugl ligned hun
med yndigt løftet Vinge -
bleg og svaj som Marehalmens
smalle Græsstraaklinge.
Tretten Aar - kun tretten Aar
var den hvide lille,
som gysende lod Bølgerne
henover Foden trille.

Jeg tænkte i den hvide Klit:
Dette lille Øre
har endnu ingen smægtende
Bønner maatte høre,
ingen Elskovsstund har saligt
dugget dette Øje,
og ingen dristig Haand har rørt
ved Brystets blide Høje.

Og denne unge Arm har endnu
aldrig kælent strakt sig
og om en haaret Nakke
i al sin Ynde lagt sig.
Af denne blege Blomstermund,
der barnlig skøn sig buer,
har endnu ingen Elsker røvet
Kyssets gyldne Druer.

- -
Jeg lytter i den hvide Klit
til Vesterhavets Salme,
det er mod Aften nu, og Dagens
stærke Farver falme -
Du lille Fugl, Du hvide Fugl,
som over Stranden spanker,
jeg tænker paa, naar Du engang
faar kaade Flyvetanker.
</poetry>
</body>
</text>

<text id="berntsen2022052116">
<head>
    <title>Der staar en frønnet Pæl</title>
    <firstline>Der staar en frønnet Pæl</firstline>
    <source pages="43-44"/>
    <quality>korrektur1,kilde,side</quality>
</head>
<body>
<poetry>
<sc>Der</sc> staar en frønnet Pæl
midt i den grønne Aa,
i gammel Tid en Brobue
hvilede derpaa.

Mens Aarets Dage randt,
stod Du gamle Pæl
og lyttede til Trinene
henover Broens Fjæl.

Engang for længe siden,
en Sommeraftenstund
- Maanen var en Sølvmønt
paa Himmelhavets Bund,

og Himmelhavet lyste
som gylden Æblevin --
da hørte Du maaske
min Oldefaders Trin -

Men blanded de sig ikke
i lystigt Overmod
med Trin af en bedaarende
velskabt Pigefod -

Ak, Oldefar - jeg standser
og drømmer en Stund,
gaar saa langsomt videre
med nynnende Mund.
</poetry>
</body>
</text>

<text id="berntsen2022052117">
<head>
    <title>Stævnemødet</title>
    <firstline>Paa Kirkegaarden gik jeg</firstline>
    <source pages="45-46"/>
    <quality>korrektur1,kilde,side</quality>
</head>
<body>
<poetry>
<sc>Paa</sc> Kirkegaarden gik jeg
i det knasende Grus
forbi den hvide Kirkes
tomme, kolde Hus

imellem Sørgepile
og forvitrede Sten,
hvori var skaaret Navne
og Kors og Palmegren.

Da standsed jeg ombruset
af et Rosentræs Duft,
der strømmede imod mig
i den milde Middagsluft.

Den var saa rig af Vellugt,
saa krydret sød og god,
som om den havde drukket
en Piges iltre Blod.

Bedøvet stod jeg længe,
berust af Duftens Magt,
det var som Pigelæber sig
mod mine havde lagt -.

Fra Kirkegaarden gik jeg
i det knasende Grus
som fra et Stævnemøde
under Sørgepilens Sus.
</poetry>
</body>
</text>

<text id="berntsen2022052118">
<head>
    <title>Paa Operationsbordet</title>
    <firstline>Det er saa underligt</firstline>
    <source pages="47-49"/>
    <quality>korrektur1,kilde,side</quality>
</head>
<body>
<poetry>
<sc>Det</sc> er saa underligt
at se Dig ligge her
paa Bordets gule Voksdug
bleg og uden Klæ’r.

Dengang Narcosemasken
blev nærmet til Dit Ansigt,
og Lugt af Kloroform
omsvævede Dit Ansigt,

stirred Dine brune,
blanke Pigeblikke
mod mig som en saaret
Fugl's - den klager ikke,

bare <i>ser</i> sig med Blikket
fyldt af bange Beden
(maaske med skudknust Vinge
den ligger langt fra Reden)

Den sidste Gang, jeg saa Dig,
var i Dansesalen
- Luften dirred festligt
af Lys og lystig Talen.

I den folderige
hvide Silkekjole
var Du Solen over
alle Salens Sole.

Gyldenbrun af Lød
smilte Du og viste
Dine Perletænder,
lo og Vinen priste.

højt Du hæved Glasset
med den gule Drue
bøjende Dit Haandled
i en yndig Bue.

Flygtigt saa Du paa mig,
rakte mig det tømte
Glas, hvorfra Gulddraaber
nys paa Din Tunge strømte.

Jeg bar og fjærned Glasset,
som Dit Blik mig bad,
Du vendte Dig til andre,
leende Du sad

fyldt af Pigeungdoms
tankeløse Sundhed,
et Vidunder af Kækhed
og Kælenskab og Rundhed -.

Nu er det mig saa sært
at se Dig ligge her
paa Bordets gule Voksdug
bleg og uden Klæ’r,

se Blodet paa Dit Legem
dunkle Skrifttegn skrive
- se Din runde Skønhed
prisgivet skarpe Knive.
</poetry>
</body>
</text>

<text id="berntsen2022052119">
<head>
    <title>Ligstuen</title>
    <firstline>Jeg aabner rolig Døren</firstline>
    <source pages="50-51"/>
    <quality>korrektur1,kilde,side</quality>
</head>
<body>
<poetry>
<sc>Jeg</sc> aabner rolig Døren
til den høje, graa
Stue, hvor de dødes
trange Kister staa.

En ram og voldsom Lugt
stiger mig imøde -
ind gennem Vindvet bæres
Fugletriller bløde.

Jeg standser ved en Kiste
af fattigt Fyrretræ,
hvori et Barnelegem
fandt det sidste Læ.

Jeg standser og betragter
med Gru den døde lille -.
Ak, bestandig toner
Nattergalens Trille.

Den ene Haand er blottet;
mager, gustenblaa
knuger den en Dukke
med sine Fingre smaa.

De spæde Barnelemmer
ses bag Lagnets Klæde,
de som nylig var
en Moders stille Glæde.

Sparsomt rinder Lyset
gennem Ruder graa
over Barnehaanden
mager, gustenblaa.

Jeg vender mig og gaar,
jeg mægter ej at blive -
Nattergalen hulker
for dem, der er ilive.
</poetry>
</body>
</text>

<text id="berntsen2022052120">
<head>
    <title>Du staar foran mig</title>
    <firstline>Du staar foran mig</firstline>
    <source pages="52-53"/>
    <quality>korrektur1,kilde,side</quality>
</head>
<body>
<poetry>
<sc>Du</sc> staar foran mig - dejlig
med denne skære Lød,
lækker som en Fersken,
fristende og sød.

Et anatomisk Under
af Muskler og af Sener,
af Nerver, der i fine
Traade sig forgrener -.

Jeg kender dem hver Muskel,
hver Sene blank og glat,
der ligger gemt bag Huden
brunligbleg og mat.

Jeg kender Knoklens Knuder,
hvor Musklen hæfter sig,
og Blodets stadig pulsende,
mumlende Vej.

Imod min Haand jeg mærker
Dit Hjærtes bløde Dump,
jeg véd, det er en blodfyldt
sitrende Muskelklump.

Og Dine sorte Øjne,
Dit skønne Øjenpar,
er glatte, kugleformede,
væskefyldte Kar -.

Men al min kolde Viden
glemmer jeg, naar Du
ser paa mig et kort
og skælvende Nu.
</poetry>
</body>
</text>

<text id="berntsen2022052121">
<head>
    <title>Langt ind i Skoven -</title>
    <firstline>Langt ind i Skoven</firstline>
    <source pages="54-57"/>
    <keywords>bellman</keywords>
    <quality>korrektur1,kilde,side</quality>
</head>
<body>
<poetry>
<sc>Langt</sc> ind i Skoven
hvor ensom jeg gik,
bares en lystig
og bellmannsk Musik.

Ud gennem Himlen
stak Maanens Torn,
lyste paa grønt
og duvende Korn.

Fem Musikanter
trutted i Horn,
Lyden drev
over groende Korn.

Dansende Trin
ophvirvlede Støv,
der lagde sig graat
over Træernes Løv.

Kraftige Piger
og knoglede Mænd
stødtes og standsed
og dansed igen.

Svedperler randt
paa den varme Hud,
Luften blev stønnet
af Halsene ud.

Duft stod af Kvindernes
knyttede Manke -
Øjnene stirrede
store og blanke.

Dristige Hænder
klemte i Dansen
om trinde Former
i henrykt Sansen.

Dansen og Suset
i groende Korn,
Duften af Skoven,
de lystige Horn,

Majhimlens Maane,
den duggede Nat,
alt gik mig til Hjærtet,
jeg standsede brat,

greb om en Kvindes
velskabte Liv,
hun bøjed sig blidt
som for Blæsten et Siv -

spændte hver Muskels
lystige Bundt,
stampede fast
og svang hende rundt.

Hendes dejlige Haar
og barnlige Mund
besejred mig helt
hin dansende Stund.

Hvad hændte der mere,
jeg husker det ej -
over lønlige Stier
fandt vi en Vej.

Duften af Skoven
var stærk og god,
over duggede Stier
famled vor Fod,

og langt ind i Skoven,
hvor sammen vi gik,
bares en lystig
og bellmansk Musik.
</poetry>
</body>
</text>

<text id="berntsen2022052122">
<head>
    <title>Der var en gang</title>
    <firstline>Jeg hører, Du er syg</firstline>
    <source pages="58-60"/>
    <quality>korrektur1,kilde,side</quality>
</head>
<body>
<poetry>
<sc>Jeg</sc> hører, Du er syg,
jeg hører, at Du ligger
feberhed, mens Rødmen
Dine Kinder prikker,

og Dine gule Krøller
klistres til af Sveden -
jeg mødte Dig dog rask
og leende forleden.

Ak, én Gang var jeg væk
i Dine havblaa Øjne,
og taabelig jeg fyldte
min Sjæl med søde Løgne.

Jeg havde Dig tilbords
og skælvede af Spænding,
men ak, Situationen
tog en daarlig Vending,

thi mine fire Emner
Du døded efterhaanden
ved korte Svar og Tavshed -
tilsidst jeg opgav Aanden

og sagde: Undskyld Frøken,
undskyld - Hm - min Stumhed -.
Du smilede i Glasset
af denne skære Dumhed.

Ja, dengang var jeg ung
og kejtet og betaget
af Dine Øjnes Havdyb,
af blide Kvaler naget.

Men det er gaaet over,
og lægt er Hjærtevunden,
jeg drømmer ikke mere
at kysse Dig paa Munden.

Jeg hører klar og rolig,
at Du er syg og ilde,
jeg hører det og glemmer det,
thi nu er det forsilde.

Jeg lukker mine Øjne
for denne Vaardags Lykke -
O hører Du, hvor lifligt
jeg fløjter Dig et Stykke!
</poetry>
</body>
</text>

<text id="berntsen2022052123">
<head>
    <title>Af Støv -</title>
    <firstline>Intet Sus af Vinde</firstline>
    <source pages="61-63"/>
    <quality>korrektur1,kilde,side</quality>
</head>
<body>
<poetry>
<sc>Intet</sc> Sus af Vinde,
og ingen Stormes Vildhed
forstyrrer denne Aftens
usigelige Stilhed.

Nej, ingen Klang af Storme
runger i mit Øre,
kun mine egne Fodtrin
over Gruset kan jeg høre.

Jeg standser ved et Gravsted
med nøgne Rosenbuske,
og blege Minder hviske
vemodigt: Kan Du huske -

Jeg hører Moders Stemme
og ser de skønne Hænder
og Ringen med Rubiner,
der luerøde brænder.

Aa, disse kære Hænder,
skøntformede og hvide,
der lokked frem al Flygelets
skjulte Fryd og Kvide - -.

Af dette Støv dernede
blev mine Lemmer formet,
og hendes Blod har gennem
mine Aarer stormet.

Jeg lo og græd med hende -
Foraarsnattens blide,
vidunderlige Smerte
vi maatte sammen lide.

Af hendes Blod jeg modtog
- af Støvet under Tue -
længst henfarne Slægters
udødelige Lue.

Min Sjæl, min Sjæl <i>Du</i> er jo
den udødelige Lue -
næret af det døde,
af Støvet under Tue.
</poetry>
</body>
</text>

<text id="berntsen2022052124">
<head>
    <title>Kidmeon, Forsangeren</title>
    <firstline>Kidmeon synger for Kong Salomon</firstline>
    <source pages="64-68"/>
    <quality>korrektur1,kilde,side</quality>
</head>
<body>
<poetry>
<sc>Kidmeon</sc> synger for Kong Salomon -
hans smalle brune Hænder
fravrister
den guldstrængede Harpe
skønne Accorder.

Kong Salomon lytter
med halvtaabne Øjne.
Pigen fra Bjærgene
med den dejlige Mund
sidder ved den store Konges Fødder.

Kidmeon synger:
Fuld af Duft er Aftenblæsten,
sød som Sommeræbler.
Suset i de høje Cedre
ved Hallens Dør
er som Bruset i Konkylier -

Se Himlen er en Perlemorsskaal,
og Stjærnerne
er klare som de Taarer
Pigen græder af Glæde,
naar hendes Elsker
knuger hende.

Jeg er Kidmeon, Forsangeren,
og jeg synger for Kong Salomon -
min Røst er stærk som Malm,
men alligevel blød som et Kærtegn,
og jeg praler ellers aldrig.

Skal jeg synge, O Salomon,
om hende, jeg altid tænker paa -
hvis Aande er som Aftenblæsten,
sød som Sommeræbler,
og hvis Røst er som Bruset
i Konkylier.
Skal jeg synge om hende,
der har bedaaret mig -
hvis Ynde har overvældet mig
som Harpespillet
ved de natlige Fester
i den store Konges Hal -.

Nej, jeg maa standse Sangen,
ellers vil min Røst briste
af Længsel,
og Graad vil kvæle mig,
og Taarer gøre mig blind -
jeg maa standse Sangen,
selv om Du dadler mig,
og Din Dadel er mig pinefuld
som stingende Tidsler -.

Længe var der tyst
i Hallen med de skønne Søjler -.
Bleg stod Kidmeon
støttet til Harpen.
Men Pigen fra Bjærgene
med den dejlige Mund
saa paa Kidmeon
og smilede.
Da hæved Salomon sin Røst,
og den store Konge sagde:

Kidmeon, mine Ørens Lyst,
Du den ypperste
blandt Sangerne,
lyt til mine Ord!
Nu hælder Dagen,
og Skyggerne blir lange.
Bring min Elskede,
mit hvide Kid fra Bjærgene,
mine Tankers Kilde,
til Vingaarden i Baal Hamon,
til Huset af Cederplanker.

Min Elskede
med det vidunderlige Smil,
mellem Dine Bryster laa jeg
som en ung Rosengren
eller en smal Guldkæde,
og Dine Læber
var som læskende Druer for min Mund,
og Dine Øjne
var som dybe Søer i Bjærgene -
dér druknede jeg al min Sorg.

Kidmeon, vogt hende vel
og vær hende bestandig nær,
til jeg kommer.
Da blegnede Kidmeon
af Lykke
og lukkede sine Øjne -.
Men den store Konge smilede
vemodigt
og gav Tegn til Harpespillerne.
</poetry>
</body>
</text>

<text id="berntsen2022052125">
<head>
    <title>Majka</title>
    <firstline>Her paa disse Fliser</firstline>
    <source pages="64-81"/>
    <quality>korrektur1,kilde,side</quality>
</head>
<body>
<poetry>
<nonum><center>I.</center></nonum>

<sc>Her</sc> paa disse Fliser,
de blankslidte, glatte,
saa jeg Dig første Gang.

Solen skinnede -
Du smilede,
og jeg smilede.
Det var Vaar i Staden,
og hvide Pudderskyder
gled over den blege Himmel.

Jeg talte til Dig,
Du svarede mig,
og vi smilede
og aftalte Møde
næste Aften.

Næste Aften regnede det
- O danske Klima -
og Vinden var iskold,
og Perlemorshimlen
var skjult af skidne Skyer.

I Regn og Kulde
ventede jeg
forgæves.
Jeg lo - anstrængt -
ad mig selv,
der havde staaet dèr
til Nar
for en lille Pige,

hug i Fliserne
med min sølvbeslagne Stok
og gik mismodig hjem.


<nonum><center>II.</center></nonum>

Jeg gaar henad Strøget -
det er midt paa Dagen,
og Menneskevrimlen
glider omkring mig
i Solskinnet -
en Strøm af glade Fisk:
Fine Smaafisk med blanke Øjne,
slanke Smaafisk
vrikkende med Halen,
store Flyndere
og endnu større Torsk,
lapsede Hundestejler
og hist og her en fed Krabbe.

Dèr midt i Strømmen
møder jeg Dig
- Du min Guldfisk -
jeg hilser,
men Du kender mig ikke,
Du kender mig ikke -.
Jeg tænder mig en frisk Cigaret -
sukkende og dampende
svømmer jeg videre
mellem glade Smaafisk
og de andre Flyndere.


<nonum><center>III.</center></nonum>

    Spil dæmpet, Musikanter -
    dét er sket, som jeg aldrig
    havde ventet -.
    Spil en gammel, kaad Vals,
    men dæmpet, Musikanter!

    <i>Du</i> sidder ved min Side
    i den menneskefyldte Kafé,
    paa den hvide Dug foran os
    staar rart Smørrebrød
    og brunsort Øl -
    vi spiser og ler.

    Jeg tænder min Cigar,
    de milde, drømmende Taager
    bølger under Loftet -
    Musikanterne spiller
    en vuggende Vals.

    Aa, du kære lille Pige -
    jeg svimler saligt,
    naar Du vender Dig imod mig,
    og Din Mund er nærved min,
    og Dit Haar strejfer mit Ansigt
- mens Valsen klinger fjærnt og bedaarende -

    Aa, Du blonde lille Pige
    jeg er saa glad ved Dig!


<nonum><center>IV.</center></nonum>

Ja, den Aften
vil jeg mindes
alle mine Dage -
det skumrede
og blev dunkelt i Stuen.

Jeg ser Dig endnu for mig
i Tusmørket
med halvtaabne Øjne -
Dit svære Haar
er en brusende Glorie om Dit Hoved.

Dine Hænder knuger mine,
Din Mund er rig paa Kys,
Dit Legeme er en Blomstergaard,
hvor der er sødt at hvile -
Dine Arme er hvide Birke,
og Dine Bryster
er Æbletræer i Blomst.

Ja, det var i Tusmørket,
og Dit Legeme var en Blomsterhave,
og jeg hvilede dér,
og al Verden blev mig fjærn,
og en Time blev mig som tusind Aar.


<nonum><center>V.</center></nonum>

Fra Telefontragtens dirrende Bund
talte Din unge Stemme
fremmedt og ligegyldigt -

Du lovede dog at møde mig
næste Aften,
men Din Stemme lød træt
og som om det var en Naadessag.

Ak, skal det nu være forbi
i den tidlige Vaar -.
Se Solen skinner blideligt,
Træerne kror sig af Saft
og knoppes,
alt er lyst
og al Ting ler.

Alt var ogsaa lyst for mig,
og hvergang jeg havde Stunder,
tænkte jeg paa Dig,
og mit Hjærte
blev stort af Længsel,

og andre Kvinder
var mig ligegyldige,
og deres Stemmer
var som klirrende Bjældespil
mod Din kaade, unge Stemme,
og deres Haarfylde var mig som Uld og Hør
mod Din duftende Manke,
og ingen havde en Mund
som Din.

Naar jeg vaagnede om Morgenen,
var jeg glad og vidste ikke hvorfor,
før jeg opdagede, det var fordi
<i>Du</i> fyldte mit Sind -.
Naar jeg gik tilhvile om Aftenen,
var mine Hænder aabne -
de ventede Dig.

Se, nu er det Vaar,
  og al Ting ler
  og alt er lyst,
og alt kunde være saa godt -.

Ak, fra Telefontragtens dirrende Bund
  lød Din Stemme
  ligegyldigt og træt.


<nonum><center>VI.</center></nonum>

I Aftes gik jeg paa Gaden,
den lange regnvaade Gade,
da saa jeg Dig og Din Veninde
- den lange, som jeg mistænker
for at gøre sit til
at drage Dig fra mig -.
<i>Hun</i> har vel ingen fortiden,
der trolig trasker ud med hende
Aften efter Aften
og fodrer hende rundeligt
og begejstret kysser hende
paa Hjemturen.

Nej, hun har vel mange,
en ny hver Aften --
nye Hoder, nye Overskæg,
en ny Facon Næser
hver evige Aften -.
Hurra for en ny Næse
hver Aften!

O, Du lange
- forresten kønne - Pige
er det Dig, der overtaler min Kære
til natlige Eventyr -
jeg har jo selv mødt jer
i den store By's
natlige Gader -
to kaade
og kælne Katte.

I Aftes saa jeg jer
med to sprælske Gentlemen
(som jeg begge kender lidt til)
da frøs mit Hjærte
og blev en tung Klump,
og mit Blod isnede -.

Men jeg hilste
venligt
og gik behersket videre
rolig og behersket ja -
thi mit Hjærte var frosset
til en tung Klump,
og Blodet var stivnet i mig.


<nonum><center>VII.</center></nonum>

Ak, jeg som troede,
Du havde en Sjæl -.
Med bankende Hjærte
kom jeg Dig imøde,
naar Dagen hældede,
længselsfuld
efter en forstaaende Pigesjæl.

Ak, er Din Sjæl kun
Din dejlige Mund
og Dit duftende Haar
og den løndomsfulde Sødme
i Dit Legems fine Former -.

En forstaaende Pigesjæl
søgte jeg,
glad skulde hun
komme mig imøde
og byde mig
sin røde Mund
til Velkomst.

En varmblodig Pige
fandt jeg,
der rolig kom mig imøde
og vellystig velskabt
bød mig
sin sugende Mund
og saa paa mig
med bundløse Øjne.

Aa, de bundløse Øjne -
men én Gang mindes jeg,
en skumrende Aften,
da vendte Du Dit Blik
fugtigt, blødt
imod mig,
men jeg -
jeg saa til den anden Side,
jeg turde jo ikke tro,
hvad Dit Blik fortalte.


<nonum><center>VIII.</center></nonum>

De gamle Træer,
hvorunder vi mødtes
hine Timer,
gaar jeg nu hurtigt forbi -.

Du var som et Strængespil,
der tonede en Stund,
nu er dets Melodi døet hen
og bortvejret og borte.

Over mig suser
Sommerens rige Væld,
Luften er bleg og blid
efter Dagens Regn,
mit Sind er let,
og min Fod træder fast.

Den Smule Smerte,
Du voldte mig,
er glemt og tilgivet;
Sommerens frodige Græs
gror over Graven, der huser
min lille erotiske Abort.

Nye Tanker fylder mig -
Kvinder er mig fjærne,
mit Blod banker roligt,
og mit Hjærte er igen
den gamle trofaste Pumpe.

Jeg gaar hurtigt forbi
de gamle Træer -
Dig mindes jeg
som et Strængespil,
der tonede en Tid
i mit Øre,

nu er dets Melodi
døet hen
og blevet borte.
</poetry>
</body>
</text>

<text id="berntsen2022052126">
<head>
    <title>Livets Aldre</title>
    <firstline>To levende Fnug</firstline>
    <source pages="82-95"/>
    <quality>korrektur1,kilde,side</quality>
</head>
<body>
<poetry>
<nonum><center>I.</center></nonum>
<nonum><i>Den ufødte:</i></nonum>

    <sc>To</sc> levende Fnug
    i det evige Rum
    mødes i længselsfuld Higen,
    sitrer sammen
    og bliver ét -
    ét levende Kim
    omgivet af mildt
    og slimet Mørke.

    Af Moderkvindens
    nærende Blod
    dier Kimet
    og drømmer dunkle,
    sælsomme Drømme
    uden Tanker
    i sit trange Fængsel
    Det næres og gror
    langsomt,
    og langsomt formes
    af sære Safters salige Dirren
    Sjælen.

    Et saadant Kim er jeg,
    og min Sjæl skabtes langsomt
    og vokste
    som en spæd Flamme -
    først uroligt flakkende,
    saa lysende roligt,
    forventningsfuldt,
    næret af døde Slægters
    dybe Drømme.

    Under min Moders Hjærte
    ligger jeg lyttende
    til det trofaste Hjærte,
    og jeg sukker urolig,
    hvergang det hulker bedrøvet,
    og jeg ler,
    hvergang det klukker af Glæde.

    Min Moders Blod
    hvisker for mig
    om Sol og gylden Maane
    og blege Stjærner
    over foraarsvaad Jord.

    Jeg higer mod Lyset,
    mine Lemmer rører sig
    og sparker i Mørket,

    og jeg grunder paa,
    hvad Verden er -
    jeg som kun kender
    dunkelt Blod
    og svalt Mørke.


<nonum><center>II.</center></nonum>
<nonum><i>Barnet:</i></nonum>

    Som en Plante er jeg,
    et grønt og groende Skud,
    der svajer for Blæsten
    og groer tankeløs,
    diende Grøderegnen
    og ædende det gule Solskin,
    ubekymret om Verdens Sorger,
    fyldt af sig selv
    og Nuets Drøm.

    I min Sjæl er der bare Sol
    og Dagens smaa Ting,
    men engang
    skal jeg rumme Verdener
    af Lyst og Smerte,
    alle Aarstiderne:
    Det bedaarende Foraar,
    den hede Sommer,
    den kølige Høst
    og de afsindige Vinterstorme.

    Som et groende Skud er jeg -
    det kan udfoldes
    til et vældigt Træ,
    hvor syngende Fugle vil bygge,
    og hvorunder
    den mødige Vandrer
    vil søge Læ -
    eller bliver jeg
    et forkrøblet Skud,
    skævt og saftløst,
    visnende før Tiden
    uden at have kendt
    Blomstringens Jubel?

    Livsaligt er det
    at gro og trives
    tankeløs som en Plante,
    græde og le
    den rosenrøde Dag hen
    og sove, sove
    de blide Nætter
    ved Jordens Bryster.


<nonum><center>III.</center></nonum>
<nonum><i>Ynglingen:</i></nonum>

    Velsignet er Du
    mine Dages Vaar!
    Mit Blod bruser
    som en Hymne til Livet,
    Safterne stiger i mig,
    sorgløst ler jeg,
    naar jeg tænker paa mine Kære.

    Skal jeg beskrive den ubeskrivelige?
    Hun er ikke ret stor af Vækst,
    men rund og saftfuld som et Æble,
    ja, om et Sommeræble -.
    Hendes Blod er hedt som mit,
    hendes Mund er vidunderlig skøn,
    og hendes store Haar
    gir hendes Øjne en dyb og sælsom Skygge,
    der forvirrer mig saligt.

    O, Du min Kære!
    Hed af Higen
    omslynger Du mig
    med Dine unge
    dunede Arme,
    med lukkede Øjne
    kysser Du mig,
    og se - Dine Øjenlaag
    skælver.

    Velsignet er Du
    mine Dages Vaar!
    Hvilken Alder er som Du -
    alle Muligheder rummer Du,
    urolig og fuld af Anelser og Haab,
    og Dit unge Blod
    gir Dig blide Tanker.


<nonum><center>IV.</center></nonum>
<nonum><i>Jomfruen:</i></nonum>

    I Gaar saa jeg Dig,
    Dig, jeg altid tænker paa -
    Dine dybe Øjne
    og <i>Din</i> stærke Mund
    har besejret mig.

    Aa, ser Du ikke,
    jeg er som en moden Frugt -.
    De bløde Vinde forkæler den,
    Solen smiler til den,
    Bladene skærmer den
    mod de kolde Regnskyl,
    men ingen plukker den.

    Ser Du ikke,
    jeg er som en moden Frugt
    fuld af uendelig Sødme -.
    Roligt smilende
    gaar Du mig forbi.
    Er Du da af Sten?

    Mit Blods Brusen bedøver mig,
    mine Knæ
    blir svage under mig,
    naar jeg møder Dig, Du stærke.

    Aa, ser Du ikke,
    jeg er som en fuldmoden Frugt -.

<nonum><center>V.</center></nonum>
<nonum><i>Manden:</i></nonum>

    Under den løvrige Lind
    jeg sidder ved Husets Dør
    med <i>Din</i> Haand i min,
    lytter til Træets dybe Sus
    og Fuglenes Solskinskvidren.
    O, Vaarens leende Lyde!

    Jeg mindes
    mine unge Dage -
    da var jeg fyldt af hed Forventning
    og svimlende Uro,
    naar Vaaren kom,
    og de blæsende Vinde
    fyldte Staden
    med Duft af Syrener.

    Hvergang jeg saa
    en fyldig Piges
    vuggende Gang
    og blanke Øjne,
    sang det i mit Sind,
    og mit Blod dunkede lystigt.
    Umættelig vilde jeg favne
    Alverdens Kvinder.

    Nu sidder jeg tryg
    ved Husets Dør
    med <i>Din</i> Haand i min
    uden Uro og hed Forventning
    opfyldt af frugtbar Fred.

    Du smiler og knuger
    sagte min Haand -
    hos Dig er Hvile,
    Veninde,
    Du er mig Alverdens Kvinder!


<nonum><center>VI.</center></nonum>
<nonum><i>Kvinden:</i></nonum>

    Stilfærdige Ord
    taler vi sammen
    under den løvede Lind.
    Salig var Ungdommens Elskov,
    saligst er denne Tryghed.

    Du griber min Haand
    og kysser min Mund -
    ikke Ungdommens hidsige Kys,
    ikke Ungdommens kaade Kærtegn -
    Du kysser stille min Mund.

    I Nat laa jeg
    glad i Din Arm,
    mens Vaarens Regn
    suste, suste tyst
    i de store Træer -
    jeg lukkede mine Øjne
    og sov ved Dit stærke Bryst
    lullet i Søvn af Dit Hjærtes Slag
    og Din Haands nænsomme Kærtegn.

    Jeg tror, jeg smiled i Søvne,
    jeg tror, jeg hvisked i Søvne
    nær ved Dit Øre:
    <i>Dig</i> elsker jeg alle Dage!


<nonum><center>VII.</center></nonum>
<nonum><i>De gamle:</i></nonum>

    Vaklende rokker vi rundt
    i det velsignede Solskin
    - Se, det er Vaar igen -
    mætte af Dage,
    trætte af Aar.

    Vi er som de gamle Træer,
    der staar i de store Haver -.

    Orme har gnavet i Stammens Ved,
    Solen har brændt deres Bark,
    Regnskyl har mørnet dem,
    Storme har knækket deres Grene.
    Faldefærdige
    rokker de vemodigt
    i Vaarens Blæst,
    der minder dem blidt
    om gamle Dage.

    Se, alle Livets Aldre
    har vi levet -
    vi har erfaret
    den bristende Vaar
    og Sommerens grønne Væld,
    Høstens bugnende Frugter
    og brogede Løv -
    vore Frugter
    har vi set bragt i Lade
    som fuldgod Høst
    og vel forvarede,
    eller vi har set dem
    spredt i det vaade Græs
    ormædte og uduelige.

    Nu er vor Kraft borte,
    vor Saft er tørret ind,
    snart skal vi vende tilbage
    til Jorden
    den gavmilde, moderlige,
    der fostrede os -.
    Blide bliver de Nætter,
    vi snart skal sove
    ved Jordens Bryster!


<nonum><center>VIII.</center></nonum>
<nonum><i>De døde -</i></nonum>

    Atter grønnes Jorden,
    en ny Vaar vandrer
    sorgløst over den,
    det dirrer underligt
    i den muldne Klode -
    vi mindes
    det urolige Liv.

    O, vi har nu fuldbragt
    Den store Strid
    og gennemløbet
    den store Kres.

    Alt maa fare
    i den store Kres:
    Planter, Dyr og Sjæle,
    alt levende -
    og de snurrende Stjærner
    i det evige Rum.

    Alt har sin
    spæde Vaar
    sin Solsommer og Høst
    og sin Dødsvinter -
    alt maa fare
    i den store Kres.

    Kun Driften,
    den uendelige Higen mod Modning,
    er evig.
    Ved den blev Kloder dannet
    af tumlende Taager,
    ved den voksede vore Sjæle
    og blev vise.

    Men naar Tidens Fylde kommer,
    skal snurrende Kloder
    med deres dyre Last
    af dybe Drømme
    smuldre
    og falde fra hinanden
    i fjærne Stumper
    og atter blive tumlende Taager,
    og nye Kloder
    skal formes og modnes.

    Og Sjælen,
    der har levet i det lysende Nu,
    der rummer Evigheden,
    skal svinde
    som en skøn Tone,
    der engang svulmede vidunderligt,
    men langsomt daaner
    og slukkes -.
    Alt maa fare
    i den store Kres.

    Dybt i den grønne Jord
    hviler vi - salige -
    uden Uro og hvileløs Længsel.
    Striden er tilende,
    og den store Stilhed
    er kommet til os -.
    Men se, vort Blod og al vor Drøm
    groer i nye Slægter!
</poetry>
</body>
</text>

</workbody>
</kalliopework>

<?xml version="1.0" encoding="UTF-8"?>
<bio>
<body>
Beyer, Sille Henrikke Christine, 1803—61, Forfatterinde. Født 25.  August 1803 i København (Frelserens Kirke), død 10. September 1861 paa Frederiksgaard ved København, begravet i Brønshøj. Forældre: Grosserer og Sukkerraffinadør Andreas Frederik Beyer (1765—1847) og Elise Høst (1775—1851). Ugift.
    Faderen var teologisk Kandidat og skulde have været Præst, men kastede sig over Forretninger og var lige til Kriseaarene 1817 ff. meget velhavende, med flere Skibe og Tømmerplads.  1803 købte han Frederiksgaard ved København. Her voksede Sille Beyer op midt i en stor Søskendeflok i et harmonisk og lykkeligt Hjem.  1823—33 var hun i Huset hos Etatsraad Fr. Stouds Enke, noget senere en Tid hos Stiftsprovst E. C. Tryde; ellers levede hun paa Fædrenegaarden, der fra 1851 var hendes og Søstrenes Ejendom.  — I Litteraturen træder hun frem i 30'erne som den væsentligste Bidragyder til de af <a person="molbech">Molbech</a> 1835-39 udgivne »Julegaver for Børn«, som hun selv fortsatte med Aargangen 1841. Heri er fromme og letløbende Julevers og velfortalte belærende Historier om artige og uartige Børn og Grimm'ske Eventyr oversatte i en sober Stil.  Mere kendt er Sille Beyer blevet som Dramatiker. Hendes originale Forsøg, den dramatiske Idyl »Et Hiem« (1837) og Syngestykket »Flugt og Fare« (1852) med Musik af Rung er stærkt prægede af <a person="hertzh">Hertz</a>, et vel tilrettelagt Konversationsstykke det ene, en Folkevisepastiche det andet. Med <a person="heibergjl">Heiberg</a> kom hun i Forbindelse ved en Oversættelse 1838 af Calderons »Livet en Drøm«. Det var ogsaa i hans Aand, hun oversatte og bearbejdede <a person="shakespeare">Shakespeares</a> »As you like it« (»Livet i Skoven«, 1850) og »Twelfth Night« (»Viola«, 1850), »Love's Labour's Lost« (»Lovbud og Lovbrud«, 1853) m. fl. En senere Tid har ikke godkendt hendes »Forbedringer«, for saa vidt som de er Udtryk for en dameagtig æstetisk Moral. Men de vidner om et praktisk dramaturgisk Greb og en klog Udnyttelse af Tidens sceniske Kræfter, særlig <a person="heibergjohanne">Fru Heiberg</a>.
<!-- — Litografi efter Daguerreotypi 1863.  S. Beyer: Erindringer vedk. Slægterne Beyer og Høst, 1862. Paul V. Rubow: Shakespeare paa Dansk, 1932, S. 27—31.  Georg Christensen (Sophus Bauditz)-->
<right><small>Vilh. Andersen in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. II, pp. 568-569.</small></right>
</body>
</bio>

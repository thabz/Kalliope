<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1885" author="blicherclausen" status="complete" type="poetry">
<workhead>
   <title>Digte</title>
   <year>1885</year>
   <notes>
       <note>Teksten følger John Bentsen (Jenny Blicher-Clausen): <i>Digte</i>, C. A. Reitzels Forlag, Kbh., 1885.</note>
       <note>Jenny Blicher-Clausen udgav sin debutsamling under pseudonymet John Bentsen.</note>
   </notes>
   <pictures>
       <picture type="titlepage" src="1885-p1.jpg">Titelbladet til <i>Digte</i> (1885) lyder ,,Digte / af / John Bentsen. // Kjøbenhavn. / C. A. Reitzels Forlag / Thieles Bogtrykkeri. / 1885.''</picture>
   </pictures>
   <source facsimile="130022511115_color" facsimile-pages-num="110" facsimile-pages-offset="8">John Bentsen (Jenny Blicher-Clausen): <i>Digte</i>, C. A. Reitzels Forlag, Kbh., 1885.</source>
</workhead>
<workbody>


<poem id="blicherclausen2018051301">
<head>
    <title>Kong Skjold</title>
    <firstline>Der findes ei Drot</firstline>
    <source pages="1-6"/>
    <quality>korrektur1,kilde,side</quality>
</head>
<body>
„Der findes ei Drot,
vi kunne os kaare,
ej kongebaaren af Ætten én.
Hærfader Odin!
Tegn Du os tyde:
hvem skulle bag Skjolde
vi hylde paa Sten?
Høje Magter! hør vore Bønner,
milde Guder! giv os en Drot!“
      — Blod de bloted,
      adspurgte Aser
      og Runer raaded,
      men Fred ej fandtes
      for Folkets Trang.

— Der sejled en Snekke mod Kysten ind
      for Paalandsvind;
stoltelig hen over Bølgen bred
      mod Havn den gled.
Der var ingen, som fired Sejlene ned
      eller styred Ror;
      kun én om Bord:
en guldlokket Dreng, som sov i Stavnen
med Danmarks Lykke og Fred i Favnen.
Hans Hoved laa paa et gulnet Neg,
og vajende over ham sank og steg,
vugget i Vindenes bløde Drag,
      det danske Flag!
Det vied til Sejr, og det vied til Dyst,
      folded sig over hans Bryst,
sænked sig, skjærmende mod al Kummer,
      blidelig over hans Slummer. —

Dagen efter, da Sol stod op, —
Snekken laa der med Mast og Top,
Havet var skinnende blaat, —
kaared sig Danfolket ham til Drot.
Herreløst Folk fik Konge stor,
aldrig blev Valget fortrudt i Nord.
Danmarks Frelse fra Fjendevold,
      <w>det</w> blev Kong Skjold!

— Sørgebud over Havet lød:
„Kong Skjold er død!“
Folket samled sig ved hans Lig,
kunde ej miste ham helt,
bar barn saa ud til den liden Vig,
af store Havbølger delt.
Lagde de ham paa Snekken ud,
      hvorfra han kom,
hejsede Flaget som Kongebud,
      lod Stavnen tom,
knæled saa ned og ofred
med Bøn til store Guder:
      „I høje Guder!
      som, Danerfolket
      til Sejr og Ære,
      hidsendte Skjold,
      tag I ham atter!
      vi give Drotten
      i Eders Vold.
Store Magter! tag mod vor Konge,
milde Guder! raad for Kong Skjold!“

— Der sejled en Snekke fra Danmarks Kyst
      underlig tyst;
Der var ingen, som hejsed Sejlene op
      eller styred Ror;
      kun én om Bord!
en mægtig Stordrot, som sov i Stavnen
med Dødens isnende Ro i Favnen.
Hans Hoved laa paa et gulnet Neg,
og bag det vuggede, sank og steg
ligesom over en Sarkofag
      det danske Flag!
Det vied til Fred
      og sank derved,
fulgte ham saa over store Vande
til Steder, hvis Grænser ej Syn kan rande.

Aldrig siden blev Snekken set;
ingen véd, hvad Kong Skjold er sket.
      „Gud Odin tog ham
      med Glans og Hæder
      igjen tilbage.“
      Saa dømte Folket
      i gamle Dage. —
      „Kun Sagn og Sange,
      Snekken gik under
      i Stormens Strid.“
      Saa dømte en senere,
      kristnet Tid. —
      „Ja, Sagn og Sange,
      men af de største,
      som aldrig vil glide os
      dødt forbi
      og aldrig ældes.“
      — Saa dømme vi!

Aar rullede hen over Nordsøens Vande,
end lever Kong Skjold i nordiske Lande
      paa Danmarks Ø
      kan han aldrig dø,
i Sagnenes Guldkreds om tusende Aar
      vil han stande!
</body>
</poem>

<poem id="blicherclausen2018051302">
<head>
    <title>De vilde Svaners Sang</title>
    <firstline>Har Du hørt de vilde Svaner</firstline>
    <source pages="7-8"/>
    <quality>korrektur1,kilde,side</quality>
</head>
<body>
Har Du hørt de vilde Svaner,
véd Du først, hvad Sang betyder:
Verdners skjulte Sorg Du aner,
naar den sent i Natten lyder.

Havet gaar med dybe Sukke,
Vinden staar i Klittens Hule,
naar fra Bølgens vaade Vugge
stiger Nattens hvide Fugle.

Højt i Luften de sig flokker,
Sangen toner ned fra oven
højtidsfuldt som Kirkeklokker,
stemningsfuldt som Sang i Skoven.

Snart lig brudte Hjærters Klage,
snart lig mange Bølgers Brusen
toner den en Stund tilbage,
blander sig med Luftens Susen;

høres overjordisk næsten,
over Havet, ud i Rummet,
mellem svage Stød af Blæsten
eller Vingeplask i Skummet.

Men tilsidst i dæmpet svage
Mollakkorder bort den glider. —
Lyttende jeg staar tilbage,
tænker efter, — længes, — lider.
</body>
</poem>

<poem id="blicherclausen2018051303">
<head>
    <title>Spindersken og Fangen</title>
    <firstline>Hvad vil det Ædderkoppespind</firstline>
    <source pages="9-10"/>
    <quality>korrektur1,kilde,side</quality>
</head>
<body>
„Hvad vil det Ædderkoppespind,
i Fangekrogen vævet ind?
Se, disse Traade, fine, smaa!
hvad er det, Dyr, Du spinder paa?“

— „Jeg spinder paa din Lykketraad,
jeg spinder af din bitre Graad
og af mit fine Væv et Hjul,
hvor selv jeg har det bedste Skjul.“

— „Spind, Lykkedyr! spind Nat og Dag,
din Traad er alt for veg og svag,
og der er ingen Lykke skabt
for den, som har en Gang den tabt. “

— „Jeg spinder fler, vær Du blot fro,
jeg spinder én, jeg spinder to:
én for dit Liv, én for din Fred —
Aa kjære! nej — der brast <w>den</w> med!“

„Lad briste, briste begge to,
hvad er et Liv i Fængslets Ro;
spind én for Frihed, Frihed blot!
om det er ondt, om det er godt.“

„Først spandt jeg én, den gik itu, —
saa atter én, — den staar endnu,
se, jeg har tvundet den saa lang,
Du ser ej Ende paa dens Gang.

„Og var der én, som ikke brast,
saa spind blot denne ene fast,
spind Nat og Dag til Dødens Stund,
maaske bag <w>den</w> er Frihed kun!“
</body>
</poem>

<poem id="blicherclausen2018051304">
<head>
    <title>Den plukkede Rose</title>
    <firstline>Den stod der ude i Foraarsluften</firstline>
    <source pages="11-12"/>
    <quality>korrektur1,kilde,side</quality>
</head>
<body>
Den stod der ude i Foraarsluften
og gjemte saa underlig sky paa Duften,
de lyse Blade med Solildsstrømme
syntes at skygge for fagre Drømme.

Den folded sig sammen for Soleluen,
saa brødes den af og kom ind i Stuen;
<w>der</w> gik den fra Haand og til Haand,
til Duften var ligesom suget ihjel af Luften.

Og varme Fingre krammede Rosen;
den skjalv, som for Haandsberøring Mimosen,
det gløded som lid bag de fine Aarer, —
paa Bunden af Kalken skimted jeg Taarer.

— Hvor mangen en Blomst, som stod lys og fager,
blev ej reven op af sin Barndomsager
og slængtes, naar Folk havde stjaalet Duften,
som visnende Ukrudt ud i Luften!

Mig brændte det altid som Feberstrømme:
hver Blomst mig tyktes med sine Drømme
et Liv, en Tanke, en Sjæl, som laa
med unge Spirer, den gjemte paa.
</body>
</poem>

<poem id="blicherclausen2018051305">
<head>
    <title>Saa sejle vi ud paa Livet</title>
    <firstline>Kom, alle I Sejlere</firstline>
    <source pages="13-14"/>
    <quality>korrektur1,kilde,side</quality>
</head>
<body>
„Kom, alle I Sejlere,
lette og unge,
parat til et Bølgekast,
selv af de tunge!
Kom, alle I Baade!
med Sejlene fyldte
af syngende Livshaab,
straaleforgyldte;
med Plankerne tømret
af Tro paa det bedste; —
Tro maa der til,
for i Stormen at fæste
sig Lykken til Brud! —
Læg Aarerne ud!
skyd Baaden med Sang over Sivet,
saa sejle vi ud paa Livet!“
</body>
</poem>

<poem id="blicherclausen2018051306">
<head>
    <title>I Taage</title>
    <firstline>Se Sejlbaaden der</firstline>
    <source pages="15-16"/>
    <quality>korrektur1,kilde,side</quality>
</head>
<body>
      Se Sejlbaaden der,
      i graatungt Vejr!
vippende, vildsom, af Havtaager lænket,
      af Regn bestænket,
med Sejl saa slappe og tunge, vaade,
med Tov saa skjøre som Spindelvævstraade.

      „For langt kom Du ud,
      Du Bølgebrud!
Kjære! hvad vilde Du ogsaa i Striden,
      saa fin og liden?
For let og kraftløs til Bølgefærden
Du vinder vist aldrig frem i Verden.“ —

      Den støder paa Grund
      om stakket Stund; —
Ser I! nu ligger den søndret paa Siden
      saa fin, saa liden!
og Bølgerne fraade og kaste sig over —
<w>Der</w> sank den, sank dybt i de kolde Vover!
</body>
</poem>

<poem id="blicherclausen2018051307">
<head>
    <title>„Du, som klarer din Skude“ -</title>
    <indextitle>Du, som klarer din Skude</indextitle>
    <linktitle>Du, som klarer din Skude</linktitle>
    <firstline>Du, som klarer din Skude</firstline>
    <source pages="17-18"/>
    <quality>korrektur1,kilde,side</quality>
</head>
<body>
      Du, som klarer din Skude
      og skal færdes der ude,
      jeg vil vare dig blot,
      før Du Skuden gjør flot,
ikke skræmme fra Farten der ude.

      Det er hellige Stunder,
      naar Du første Gang bunder
      med din Aare i Sund,
      det er Alvorens Stund:
Du kan sejre, men ogsaa gaa under.

      Der er varslende Klange
      i Bølgernes Sange,
      det er skjæbnetung Fart;
      Du skal kjende det klart:
der er Grunde — saa mange, saa mange.

      Men naar blot Du har Øje
      for et Lys i det høje,
      kan Du staa ved dit Ror
      med en Stormagt om Bord,
som vil lære Dig Havet at pløje. —

      Du skal løfte din Pande
      over graatunge Vande,
      Du skal hæve dit Syn
      lig et vækkende Lyn,
imod Livshavets evige Strande.

      Hvo ej kæmpende vover,
      vinder aldrig henover,
      men — giv Agt paa din Færd
      mellem Klipper og Skjær:
tit ej vindes, hvad Udfarten lover!
</body>
</poem>

<poem id="blicherclausen2018051308">
<head>
    <title>Valget</title>
    <firstline>Det, Du kalder Lykkens Gave</firstline>
    <source pages="19-20"/>
    <quality>korrektur1,kilde,side</quality>
</head>
<body>
Det, Du kalder Lykkens Gave,
underfuldt i Sang mig givet,
det er ikke Leg med Roser,
det er Valg for hele Livet;
det er Kamp mod hele Verden,
lagt for alle skarpe Vinde,
Kampen for de skjulte Evner,
ansvarstung — skjønt let at finde.
Det er Vej langs bratte Skrænter,
farefuld ved Nat at gaa,
opad! opad! altid opad,
hvor jeg Sejerskronen saa'.
Jeg har valgt, som selv jeg vilde,
skjønt mit Sind blev tungt derved:
Strid og Storm for Ro og Stille,
Udfartsfærd for Hjemlandsfred.
Nu maa han, som gav mig Kræfter
til at gjøre Valget helt,
raade det, som følger efter,
samle det, som ligger delt. —
Under Korset — gyldenmærket
lægger jeg nu Fremtidsværket:
Frugten af et Livs Bedrift!
Lad saa komme, hvad der vilde,
foran staar den store, stille
      Sejersskrift!
</body>
</poem>

<poem id="blicherclausen2018051309">
<head>
    <title>Vej og prøv!</title>
    <firstline>Vej og prøv</firstline>
    <source pages="21"/>
    <quality>korrektur1,kilde,side</quality>
</head>
<body>
      Vej og prøv,
      hvad Livet gav,
      Var det Støv,
      saa kast det af.
Var det Sol, saa hold din Lykke
ren for Verden, fri for Skygge;
var det Storm og Kuldegys,
kæmp saa gjennem Nat til Lys.
Var det Krav, saa tag dem frem,
hver en Time stiller dem:
fra din Vugge til din Grav,
<w>hele Livet er et Krav</w>,
som kan aldrig kastes af.
</body>
</poem>

<poem id="blicherclausen2018051310">
<head>
    <title>Med de første Violer</title>
    <firstline>Aand i Solskinsluft</firstline>
    <source pages="22"/>
    <quality>korrektur1,kilde,side</quality>
</head>
<body>
      Aand i Solskinsluft
      Markviolens Duft,
som den voxed’ bag de brune Banker!
      Lad en Luftning naa
      fra det friske blaa
til den tungeste af dine Tanker!

      Tro paa Lys og Sol
      som den blaa Viol,
naar mod Livets Storme du maa stride,
      og Du skal en Gang
      høre Foraarssang,
finde Fryd for al din bitre Kvide.
</body>
</poem>

<poem id="blicherclausen2018051311">
<head>
    <title>Det store Møde</title>
    <firstline>Man siger, de Sjæle vil mødes</firstline>
    <source pages="23-24"/>
    <quality>korrektur1,kilde,side</quality>
</head>
<body>
Man siger, de Sjæle vil mødes,
som for hinanden blev skabt,
og dog ser man Livskvaler fødes,
fordi de hinanden gik tabt.

Op Glæderne vejes af Smerter
hos alle de mange, som led;
de brudte, de kæmpende Hjærter
er flere end dem, der vandt Fred.

Dog tror jeg, de Sjæle vil mødes,
som for hinanden blev skabt,
og Kjærlighedshaabet gjenfødes,
naar Livslykken synes dem tabt.

Der gives en Soning for Livet,
en Soning for aarelangt Savn;
men — „adskilt til Evighedslivet“
var Dødsdom for mangen en Favn.

Se, derfor de nedbrudte Hjærter,
og derfor den Taarernes Daab —
og derfor i alle de Smerter
et stille, forjættende Haab.
</body>
</poem>

<poem id="blicherclausen2018051312">
<head>
    <title>Tag en Hilsen med</title>
    <firstline>Tag en Hilsen med</firstline>
    <source pages="25-26"/>
    <quality>korrektur1,kilde,side</quality>
</head>
<body>
      Tag en Hilsen med
      tag en Hilsen med
i den friske Morgens Glans,
      tag en Hilsen med
      til det kjære Sted,
hvor jeg bandt min Ungdoms Krans!

      Aa, du varme Sol,
      hils den blaa Viol
og den tætte Hybenhæk!
      hils hver Lærkelil
      og hver Drossel mild
og den lille, glade Bæk!

      Sig, at end mit Bryst
      kjender Toners Lyst,
ejer Klang fra Haabets Tid,
      at bag alt det graa
      ser jeg Hvælvets blaa,
kæmper modig ud min Strid.

      Tag en Hilsen med,
      tag en Hilsen med
jeg maa bort, slaar Følge ej;
      jeg har intet Hjem,
      jeg maa længer frem,
som en Trækfugls er min Vej.

      Men naar Dødens Blund
      ender Rejsens Stund,
skal jeg solglad følge med. —
      Bær en Hilsen hjem,-
      bær en Hilsen hjem
til det kjære, gamle Sted!
</body>
</poem>

<poem id="blicherclausen2018051313">
<head>
    <title>Ved Solopgang</title>
    <firstline>Bagved Kastanjernes gyngende Top</firstline>
    <source pages="27-28"/>
    <quality>korrektur1,kilde,side</quality>
</head>
<body>
Bagved Kastanjernes gyngende Top
      Solen stod op,
kastede stribede Lysglimt fra oven
ned paa de brunede Bakker bag Skoven,
tegned saa atter mod Skovbækkens Vand
      en skyggende Rand.

Lærkerne sang i det dæmrende Gry
      højt imod Sky,
unge Skovmærker, saa friske i Duften
fyldte med Vellugt berusende Luften,
gjenfødt i Vaarsolen sitrede glad
      hvert spirende Blad.

Stærene fløjted om Engbundens Siv,
      Skoven fik Liv;
selv bar jeg jublende Sange paa Læben,
følte mig gjenfødt til aandelig Stræben.
Skyerne spredte sig — Bøgen skød Knop,
      og Solen stod op!
</body>
</poem>

<poem id="blicherclausen2018051314">
<head>
    <title>Hun ligner</title>
    <firstline>Hun ligner den snehvide Lilje derude</firstline>
    <source pages="29-30"/>
    <quality>korrektur1,kilde,side</quality>
</head>
<body>
Hun ligner den snehvide Lilje derude
      med Taarer i Favn;
hun ligner ved Kysten den strandede Skude
      med sønderbrudt Stavn.

Mést ligner hun dog vel den knækkede Rose,
      som endnu har Duft
og suger begjærlig fra Eng og fra Mose
      det sidste Drag Luft.

Gud give, hun kunde af Vaarluften drage
      og styrkes derved!
Gud give, hun snart kunde vinde tilbage
      sin Lykke, sin Fred!

Og skulde det end ikke ske her i Livet,
      at Rosen sprang ud,
saa edd det maa ske der, hvor Freden bli’r givet,
      og Glæden staar Brud!
</body>
</poem>

<poem id="blicherclausen2018051315">
<head>
    <title>Høstnatur</title>
    <firstline>Stubbede Agre og græsrige Enge</firstline>
    <source pages="31-32"/>
    <quality>korrektur1,kilde,side</quality>
</head>
<body>
Stubbede Agre og græsrige Enge,
Stilhed og Ro i det ensomme Vænge,
Fred over alt det, som aander i Livet,
Tavshed blandt alle, hvem Røster blev givet.
Klareste Æther, saa kølig og stille,
kunstige Væv, som i Solstraaler spille,
Taageslør over de østlige Høje,
lige før Solguden aabner sit Øje.

Glitrende Guld bag de rødlige Ranker,
glimtende Lys mellem dugsprængte Ranker,
straalende Skær over brunlige Skove,
dybeste Blaa i den spejlklare Vove.
Skyer, som samles og atter sig dele,
vexlende Farvepragt over det hele,
straalende Nedgang af Solen bag Muren,
det er et Billed af Høstlivsnaturen.
</body>
</poem>

<poem id="blicherclausen2018051316">
<head>
    <title>Der var Uro i Luften</title>
    <firstline>Der var Uro i Luften, som dybt i mit Sind</firstline>
    <source pages="33-34"/>
    <quality>korrektur1,kilde,side</quality>
</head>
<body>
Der var Uro i Luften, som dybt i mit Sind,
og et Taageslør hyllede Skovene ind;
Regnen faldt over Jord, som en styrtende Elv,
og Naturen var lige saa mørk, som jeg selv.

Men trods Taage og Regn og trods Blæsten i Vang,
fløj i Luften den jublende Lærke og sang,
og den slog sine Triller saa frejdig og fro,
at den lidt efter lidt sang mit Hjærte til Ro.

Og jeg lærte af Lærken at juble min Sang,
selv naar Luften var tung og naar Vejen var trang,
og at lade en kvidrende Sangfuglerøst
bringe Tanken lidt Liv, bringe Hjærtet lidt Trøst.

Og jeg lærte af Lærken, da Himlen var graa,
at fremjuble min Tak for den Tid, den var blaa,
og at se paa mit Savn og min sværeste Dyst
med lidt Solskin i Øjet, lidt Fred i mit Bryst.
</body>
</poem>

<poem id="blicherclausen2018051317">
<head>
    <title>Den vilde Rose</title>
    <firstline>Over Kilden klar og ren</firstline>
    <source pages="35-36"/>
    <quality>korrektur1,kilde,side</quality>
</head>
<body>
Over Kilden klar og ren
hang den vilde Rosengren,
aanded i den stille Luft
Morgensol og Blomsterduft;
Natteduggen laa i Vang,
blødt paa Knopperne den hang,
mens fra Skoven Droslen sang:

„Vilde Rose, tung af Dug,
luk Dig op for Droslens Kluk!
jeg har sunget Dig i Blund
mangen kølig Aftenstund,
sét din fine, bløde Hud
rødme bag det grønne Skrud —
vilde Rose, fold Dig ud!

Vilde Rose, send din Duft
dybt ind i den lune Luft!
ved din første Blomst i Vang
synger jeg min bedste Sang,
kysser bævende din Kind,
ser Dig under Solens Skin
i det fulde Bæger ind.

Spejl Dig kun i Kildens Vand,
smil og duft den Tid, Du kan!
thi, før Sol gaar ned i Sø,
maa Du visne, maa Du dø —
Blomsterdronning, ung og smuk,
vilde Rose, tung af Dug,
luk Dig op for Droslens Kluk!“
</body>
</poem>

<poem id="blicherclausen2018051318">
<head>
    <title>„Lad det staa!“</title>
    <toctitle>„Lad det staa“</toctitle>
    <indextitle>Lad det staa!</indextitle>
    <linktitle>Lad det staa!</linktitle>
    <firstline>Du skal ingen tage bort</firstline>
    <source pages="37-38"/>
    <quality>korrektur1,kilde,side</quality>
</head>
<body>
Du skal ingen tage bort
af de unge Skud i Skoven:
deres Liv er alt for kort,
trænger haardt til Lys fra oven.

Lad dem sidde, fælde Dug,
i de lange, lyse Nætter,
drage friske, dybe Suk,
mens de Foraarskronen fletter. —

Du skal intet tage hjem
af det unge Løv derude:
ved et Solglimt sprang det frem,
det vil visne bag din Rude.

Lad det voxe, lad det staa
under Himlens hvalte Bue:
hvad i Løvspringsvugge laa,
trives aldrig i en Stue.

Lad det bære Blomst til Frø:
og det sætter Frugt derude;
riv det op, — og det vil dø,
saa er Bøgens Saga ude.
</body>
</poem>

<poem id="blicherclausen2018051319">
<head>
    <title>Blank ligger Aaen —</title>
    <firstline>Blank ligger Aaen, medens Duggen triller</firstline>
    <source pages="39"/>
    <quality>korrektur1,kilde,side</quality>
</head>
<body>
Blank ligger Aaen, medens Duggen triller,
stille, — af tusend Stjærner fuld;
tyst glider Baaden, kun en Draabe spiller
        under Aarens Guld.

Blank ligger Sjælen under Stjærneglimtet,
stille — af tavse Tanker fuld;
langt i det fjærne har den Udvej skimtet,
        fundet Hvilens Guld.

Ned gjennem Engen snor sig Aaens Vande,
hvide i Mosekonens Damp, —
der er en stille Vej til Fredens Strande
        efter Livets Kamp.
</body>
</poem>

<poem id="blicherclausen2018051320">
<head>
    <title>Sæden</title>
    <firstline>Naar Gud har lagt i din Sjæl et Frø</firstline>
    <source pages="40-41"/>
    <quality>korrektur1,kilde,side</quality>
</head>
<body>
Naar Gud har lagt i din Sjæl et Frø,
da vogt det for Verdenslivet,
men frygt ikke for, det snart vil dø,
det blev jo til Sejr Dig givet.

Kun træde Du aldrig Sæden ned
og lægge i Angst den øde,
men lade den gro i stille Fred,
da bærer den nok sin Grøde.

Du tvinge den ej at give Frugt,
før Herren bar givet Sommer;
thi da vil Du have din Sæd forbrugt,
før Vinterstormene kommer.

Du lade den gro i Solskinsluft,
i Regn og i lune Vinde,
da modnes den under Sang og Duft
og bærer sin Frugt derinde.
</body>
</poem>

<poem id="blicherclausen2018051321">
<head>
    <title>Det drypper saa smaat</title>
    <firstline>Det drypper saa smaat</firstline>
    <source pages="42-44"/>
    <quality>korrektur1,kilde,side</quality>
</head>
<body>
Det drypper saa smaat
fra Busk og Trær,
hver Draabe, som faldt,
var lys og skjær. —

Tungt hænger paa Gren
den fulde Knop,
for Vaarsolens Lys
den lukker sig op.

Fra Reden i Vang
fløj Lærken mod Sky,
nu kvidrer den højt
med Sang over By.

Sjung, Lærkelil, sjung,
mens det er Vaar:
der kommer en Tid
med trange Kaar.

Der kommer en Tid, —
Du ej det tror, —
da Toner og Sang
bli’r glemt paa Jord. —

Sjung Lærkelil, sjung,
mens det er Tid,
mens Himlen er klar,
og Luften blid.

Naar Vinteren da
er kold og trang,
jeg mindes med Fryd
din glade Sang.

Jeg tager den med, —
gjemt i mit Sind, —
i Storm og i Slud,
i Lys og Skin.

Jeg tager den med
— din Sang fra før -
fra Sted og til Sted,
indtil jeg dør.
</body>
</poem>

<poem id="blicherclausen2018051322">
<head>
    <title>Paa Skyggesiden og paa Solsiden</title>
    <firstline>Har du prøvet at le</firstline>
    <source pages="45-48"/>
    <quality>korrektur1,kilde,side</quality>
</head>
<body>
      Har du prøvet at le,
      hvor Du helst vilde grædt,
at smile, naar din Sjæl var forstemt?
      Har Du prøvet at se,
      naar dit Hjærte var let,
i Øjne, hvor kun Kvaler laa gjemt?

      Har Du før, naar dit Sind
      var saa ungt og saa rigt,
mødt Kulde for den Varme, Du gav;
      til dit Haab blev et Skin,
      til din Fryd blev et Digt,
og ingen kunde stille dit Krav?

      Har Du følt, — naar en Gang
      Du fik Klarhed og Fred,
og Lykken spredte Glans for din Fod,
      naar Du jubled din Sang,
      og kun Lærken sang med,
at ingen dine Tanker forstod?

      At Du bar paa et Savn,
      en Forstaaelsestrang,
som aldrig toges bort fra dit Bryst,
      og som tynged din Favn,
      ej naar Stormene sang,
men mest, naar alt i Sjælen var tyst?

      Har Du kæmpet og stridt
      for et Ønske, Du fik,
og følt, naar det omsider blev naaet,
      at her fejled dit Skridt,
      her bedrog Dig dit Blik:
da har paa „Skyggesiden“ Du staaet!

      Har Du sunget Dig fri,
      naar din Sjæl var betrængt,
naar Fristelserne laa for din Fod?
      naar de krydsed din Sti,
      har Du da kunnet stængt
for Synerne, som hidsed dit Blod?

      Har Du da fundet Magt
      at bevare Dig selv,
dit Sjæleliv paa Sandhedens Grund?
      har Du sluttet en Pagt
      under Skovenes Hvælv
med ham, som gav den spirende Bund?

      Har Du følt, naar Du stod
      i en Kamp, som var tung,
som blev Dig til den sværeste Dyst,
      at saa voxed dit Mod,
      Du blev stærk, Du blev ung,
og Haabet sang sig ind i dit Bryst?

      Har Du fæstet din Lid
      til en gryende Vaar,
en Sejr, naar alle Kampe er endt?
      har Du trot paa en Tid,
      som for evigt bestaar:
da har Du Livets Solside kjendt!
</body>
</poem>

<poem id="blicherclausen2018051323">
<head>
    <title>Den første Bøgegren</title>
    <firstline>Jeg saa’ den første Bøgegren</firstline>
    <source pages="49-50"/>
    <quality>korrektur1,kilde,side</quality>
</head>
<body>
Jeg saa’ den første Bøgegren,
    saa skjær og ren,
nys sprungen ud til Livet;
med lysegrønne Løv den hang,
    mens Vinden sang
i Mosen mellem Sivet.

I Skyggen af det store Træ
    den hang i Læ
for Slud og kolde Vinde,
<w>der</w> lukkede den sidste Knop
    sig varlig op,
lod Solen paa sig skinne. —

Jeg fandt den første Bøgegren,
    saa ung og ren,
blandt Tornene herinde;
den hvisked, mens den skinned lyst:
    „Se, i dit Bryst
er endnu Vaar at finde!“

Tro derfor ej, din Hjærtebund
    er sandet Grund,
hvor ingen Blomst kan bryde,
saa længe i din Sjæl blot én
    halvvissen Gren
kan friske Blade skyde.
</body>
</poem>

<poem id="blicherclausen2018051324">
<head>
    <title>En fredelig Død</title>
    <firstline>Saa gik den gamle til Hvile</firstline>
    <source pages="51-52"/>
    <quality>korrektur1,kilde,side</quality>
</head>
<body>
Saa gik den gamle til Hvile,
og fredelig var hendes Død,
ej var det saarende Pile,
Dødsengelen paa hende skød.

Den kom fra det store fjærne
med susende Vingeslag
og bragte, lig Østens Stjærne,
Bud om en gryende Dag.

Den kom i den stille Aften,
Da Kirkeklokkerne klang;
den døende følte Kraften,
Livskraften, endnu en Gang.

Den blussede op derinde
lig Arnens flammende Glød,
den var som et sidste Minde
om Jorden, hvor hun blev fød.

Hun bøjed i Soleluen
sit Hoved med Smil om Mund,
— Dødsenglen fløj ind i Stuen
i samme salige Stund.

Den kom fra det store fjærne
og bød hende med til Fest, —
og før der blev tændt en Stjærne,
da var hun Vorherres Gjæst.

Før Solen bag Sky var svundet,
og Klokken slog Bedeslag,
havde den gamle fundet
en aldrig svindende Dag.
</body>
</poem>

<poem id="blicherclausen2018051325">
<head>
    <title>Sorg skal Glæden føde</title>
    <firstline>Sorg skal Glæden føde</firstline>
    <source pages="53-54"/>
    <quality>korrektur1,kilde,side</quality>
</head>
<body>
Sorg skal Glæden føde,
Sejr skal Tvivlen døde,
Vinter skabe Sommer,
selv om Kulden kommer.

Storm og skarpe Vinde
Ungdomsmodet binde,
men lidt Sol derefter
bringer nye Kræfter.

Blomst maa tit sig bøje,
gror dog mod det høje;
naar mod Regn det lufter,
dobbelt sødt den dufter. —

Solglimt mellem Ranker, —
det skal føde Tanker;
Foraarsluft i Vange, —
det skal føde Sange.

Dug i Aftenrøde
Stemninger skal føde;
Flugt i Sjælens Vinge, —
det skal Stordaad bringe!
</body>
</poem>

<poem id="blicherclausen2018051326">
<head>
    <title>Et Farvel!</title>
    <firstline>Og det var en stille Septemberkvæld</firstline>
    <source pages="55-57"/>
    <quality>korrektur1,kilde,side</quality>
</head>
<body>
Og det var en stille Septemberkvæld,
      jeg bød Farvel;
Solen stod lavt bag de hængende Birke
og kasted sit Skjær paa den hvidmalte Kirke,
Bladene faldt i den tavse Skov,
      Naturen sov.

Solstraalerne skinnede klart og lyst,
      men alt var tyst. —
Der randt mig saa mangen en Drøm i Sinde,
saa mangt et solgyldent Barndomsminde;
jeg følte, jeg havde haft milde Kaar
      i Ungdomsaar.

Jeg følte, min Sjæl havde haft en Tid
      med Kamp og Strid,
men selv under Bygen var Regnbuen fremme,
og alt laa i dæmrende Lys herhjemme;
mit Liv havde vundet i Taaredaab
      sit gyldne Haab. —

Et underlig hævende, tungt Farvel
      blev sagt i Kvæld;
nu gik jeg mod Strømmen, og Hjærtet brændte,
jeg vidste saa godt, der var Storm i Vente,
jeg vidste, det Havblik jeg leved i,
      var snart forbi.

Saa stemte den hjemlige Klokkes Klang
      til Aftensang,
dens Røst gik med tonende Slag mod oven
og klang saa igjen som en Sang bag Skoven;
tungt ringede Klokken i tavse Kvæld:
      „Farvel! Farvel!“

Jeg fyldtes med Vemod — med tusend Savn
      foruden Navn,
men ogsaa med Tak for de solfyldte Dage,
hvortil jeg med Tro kunde se tilbage;
jeg fyldtes med Syner af Sagn og Sang
      og Klokkeklang. —

Jeg glemmer vel aldrig den Afskedsdag,
      de Bedeslag; —
mig tykkes endnu, der er Graad derinde,
for hver Gang jeg drager mig det til Minde,
hvor sælsomt vemodig det klang i Kvæld:
      „Farvel! Farvel!“
</body>
</poem>

<poem id="blicherclausen2018051327">
<head>
    <title>Nyt Liv</title>
    <firstline>Jeg var lige ved Døden</firstline>
    <source pages="58-62"/>
    <quality>korrektur1,kilde,side</quality>
</head>
<body>
Jeg var lige ved Døden, — kunde føle, hvad den bringer,
jeg fik som et Pust af dens mægtige Vinger; —
der kom Lysglimt fraoven, — og saa var jeg givet
tilbage — tilbage til Livet!

---

        Det første, som jeg hørte,
        da jeg atter blev mig selv,
        var en Lærkes fjærne Trille
        imod Høsthimlens Hvælv:
        den jublede mod oven, —
        jeg lod den bringe Takken
        til den mægtige Skaber
        deroppe over Bakken.

---

        Der kom legende, lyse
        Fremtidsdrømme,
        der kom vaagnende Kræfters
        Solildsstrømme.

        Der kom gyngende lette
        Tonebaade,
        der kom skinnende fine
        Tanketraade.

        Der kom unge Følelsers
        friske Stier,
        der kom jublende, nye
        Livsmelodier.

        Der kom tusende Smaaglimt,
        jeg aldrig kjendte; —
        saa vidste jeg nok,
        der var Sol i Vente!

---

Der kom Vemod i Længslen, mens Løvet faldt,
        og Syn for alt;
der kom fristende Tanker bag stille Rude
om Solen, som skinned saa klart der ude,
en Følelse ogsaa af Livets Strid
        ved Løvfaldstid.

Hvor stille, hvor stille var dog alt,
        mens Løvet faldt!
i Lys jeg skimtede enkelte Dele,
i Høstens vemodige Glans det hele:
kun enkelte Frøfnug til Liv bestemt,
        og Resten glemt. —

Guds Fred laa over Naturens Bryst,
        saa tavst, saa tyst,
Guds Fred laa over min mindste Tanke
og lærte den Livshaabets Fnug at sanke; —
hvor stille, hvor stille var dog alt,
        mens Løvet faldt! — —

---

        Der kom Haabets voxende
        Højdestiger,
        der kom Glædens varmende
        Solskinsriger.

        Der kom glidende Syners
        sagte Susen,
        der kom store Anelsers
        stærke Brusen.

        Der kom bløde Stemningers
        Bølgestrømme,.
        der kom stjærnefunklende
        Sejersdrømme.

        Der kom Kraft og Evne
        til frem at ville;
        det var, som jeg drak af
        Foryngelsens Kilde. —

— Hvor jublede min Tanke,
hvor ranked sig mit Haab,
nu havde jeg faat Livskraft
under Dødskuldens Daab!
og der var ingen Tvivlen,
naar mod Maalet jeg saa’,
for nu vidste jeg, — jeg <w>vidste</w>,
at jeg <w>maatte</w> det <w>naa!</w>
</body>
</poem>

<poem id="blicherclausen2018051328">
<head>
    <title>Flyv ud mit Haab</title>
    <firstline>Flyv ud mit Haab, kling højt mit Spil!</firstline>
    <source pages="63-64"/>
    <quality>korrektur1,kilde,side</quality>
</head>
<body>
Flyv ud mit Haab, kling højt mit Spil!
— Lærkelil, syng over Skoven! —
alle de Toner, i Verden er til,
juble ej ud, saa fuldt jeg vil,
Takken og Glæden mod oven.

Bær frem min Kraft, stig højt min Sang!
Foraarsglans fik mine Vinger;
inde sad jeg med al min Trang,
Lykkebud fik jeg, og se! da sprang
alle de Lænker, som tvinger.

Flyv frit min Tak, spring ud min Lyst!
Dug ligger endnu paa Blade,
Sol kysser Draaberne bort helt tyst,
fylder med Lys mit Sangerbryst —
alt er jo Lys for de glade.
</body>
</poem>

<poem id="blicherclausen2018051329">
<head>
    <title>Regndraaber</title>
    <firstline>Du fugtige Dag</firstline>
    <source pages="65-67"/>
    <quality>korrektur1,kilde,side</quality>
</head>
<body>
      Du fugtige Dag
med Lyd af Foraarets Vingeslag
og Duft af Skovbundens friske grønne
      i Længsel lagt,
      halvt i Vinterdragt,
Venter Du stille paa alt det skjønne.
Spurvene ser jeg søge et Skjul
inde bag Vandmøllens Hjul,
vente, til susende Plasken af Vandet,
paa første, varmende Pust i Sandet.
Knopperne ser jeg — vaade af Regn -
      vente paa Solens Tegn,
gjemme i lukkede, skjulte Gange
Draaber saa skinnende og saa mange:
Tindrende klare med fugtig Glans
      samle de sig i Krans,
bringende Løfter om fager Sommer,
hvor glidende ind mellem Grene de kommer;
og Bladene folde sig — tætte, mange
sammen over de gyldne Sange:
gjemme paa hvert et Løftes Kvad,
som inde i Regndraabens Guldslør sad. —
— Saa gjemmer hver Sjæl sin Sorg, sin Lyst
      i eget Bryst;
der er dem, der vejer sin Ungdoms Krans
mod Solens Lykke og Himlens Glans
og finder endda, naar Straalerne skinne,
at de eje en større Fryd derinde,
større end Foraarets Glæde selv,
naar den stiger i Toner mod Himlens Hvælv.
— Der er dem, der kun sidder inde med Taaren,
men dog ejer Skjær og Duft af Vaaren;
der er dem, der aldrig skal foldes ud,
fordi de kun kjendte til Storm og Slud,
fordi de blev skabt til at staa i Skygge,
som Vidner til andres vaarglade Lykke, —
      fremmed for Livet,
      det solvarme, glødende,
      lykkegjenfødende,
som i Foraaret gynger bag Sivet,
      smiler i Luften
      og vugger i Duften
af tusende srrønnende Skud over Lindene,
af tusende legende Strømme i Vindene. —
Stakkels Sjæl! som i Skyggen stod,
kvæg dig i Duft af Vaaren,
mindes det syngende Ungdomsmod,
som den dig én Gang efterlod, —
gjem saa stille paa Taaren.
</body>
</poem>

<poem id="blicherclausen2018051330">
<head>
    <title>„Tag Vare“ -</title>
    <indextitle>Tag Vare</indextitle>
    <linktitle>Tag Vare</linktitle>
    <firstline>Tag Vare paa Taaren den blanke</firstline>
    <source pages="68"/>
    <quality>korrektur1,kilde,side</quality>
</head>
<body>
Tag Vare paa Taaren den blanke,
tag vare paa Glæden Du fik:
i Dybet af Menneskets Tanke
tør Verden ej kaste sit Blik.

Tag Vare paa Kjærlighedstanken,
den trænger — som Blomsten — til Luft,
men river en Haand den fra Ranken,
da mister den hele sin Duft.

En Sommerfugl er den, som svinger
sig legende let i det fri;
er Støvet først blæst af dens Vinger,
er ogsaa dens Foraar forbi.
</body>
</poem>

<poem id="blicherclausen2018051331">
<head>
    <title>Morgenvandring</title>
    <firstline>Kom med! vi vil vandre den samme Tur</firstline>
    <source pages="69-70"/>
    <quality>korrektur1,kilde,side</quality>
</head>
<body>
Kom med! vi vil vandre den samme Tur,
      Du og jeg!
  som vi begge vandred i Livet
  ad den samme tornede Vej.
  Kom med! vi vil sige hinanden,
  hvad hver især har lidt,
  sige det — ikke med klangløse Ord,
  men i Øjnenes Sprog, som er frit.
  Mødes da vil vore Tanker,
  i samme bævende Savn, —
  Droslen bag skovklædte Banker
  vil give det Toners Navn,
  Dug, som driver paa Ranker,
  bli’r Taarer lagt i vor Favn; —
  hele Naturen omkring os
  vil tolke det stort og frit,
  væve vor Saga tilende,
  medens — med tøvende Skridt —
  langsomt tilbage vi vende
  i Morgenens friske Luft
  under fine Markblomsters Duft. —
  Vinden kommer med lette Drag,
  lover os solbelyst Dag;
  lidt af den Morgenglans føle vi skinne
  over de skyggede, tunge
      Steder der inde;
  lidt af dens sol gyldne Kræfter,
  Spor af dens lyslette Fjed
      bære vi med
  til den lange Dag, der gaar efter;
  falder saa Tusmørket paa,
  véd vi, hvor Dag er at finde,
  trods det tunge og graa
  har vi Morgenens Straalekraft inde.
</body>
</poem>

<poem id="blicherclausen2018051332">
<head>
    <title>Juleklokken</title>
    <firstline>Taagen sænker sig, og det er silde</firstline>
    <source pages="71-73"/>
    <quality>korrektur1,kilde,side</quality>
</head>
<body>
Taagen sænker sig, og det er silde;
Kirkevejen gaar jeg tavs og stille;
Regnen falder, men om Højtidstimer
        Juleklokken kimer. —
Ingen Stjærner — ingen Fest her ude,
kun langt borte Lys bag Kirkens Rude,
og saa allevegne Juleduften,
allevegne Klokkespil i Luften. —
Jubeltoner fødes i mit Indre,
Freden bliver større, Stormen mindre,
bundne Tanker løftes i Befrien, —
stille — stille gaar jeg Kirkestien.
Juleklokke! jeg har hørt Dig klinge
allevegne, hvor min Sjæl fik Vinge,
hørt Dig i Naturens store Rige,
hørt Dig op mod Kirkens Hvælving stige;
altid bar Du dybe Efterklange,
        bløde Sange
ind i Hjærtets stille Løndomsgange;
altid bar Du paa din Vej mod Himlen,
med det smaa og dulgte her i Vrimlen,
gav det Lys og stille Glans paa Vingen,
til vi bøjed os, fik Syn paa Tingen,
saa’, hvor megen Storhed der laa gjemt,
og hvor meget smaat til stort bestemt,
saa’, hvad der fik Værd i Lyset prøvet,
og hvad der faldt magtesløst i Støvet. —
Juleklokke! naar Du ledte Sangen,
følte jeg mig selv saa rig i Klangen,
trode jeg at se, hvad ingen vidste,
        højes, briste —
fra de første Lænker til de sidste. —
Juleklokke! lad i Dødens Time
mig der ovre fra Dig høre kime!
saa vil jeg gaa frygtløs mod dens Porte,
Julelyset glimter i det sorte.
Døden er jo bare Kirkevejen,
mørk og bakket — taaget som min egen,
men der oppe høres Julesange,
der staar Kirken — klar — med Stjærnegange,
aldrig slukkes Lyset bag dens Rude,
evigt Gjenskin kaster det her ude. —
Juleklokke! ring da ved min Side,
naar for sidste Gang jeg her skal stride,
til jeg ser min Sjæl sin Støvdragt miste,
            ser dem briste
fra de første Lænker til de sidste!“
</body>
</poem>

<poem id="blicherclausen2018051333">
<head>
    <title>Elverpigens Sange</title>
    <firstline>I den lyse, fugtig milde Nat</firstline>
    <source pages="74-94"/>
    <quality>korrektur1,kilde,side</quality>
</head>
<body>
„I den lyse, fugtig milde Nat
sidder ensom jeg ved Søens Vande;
Stjærnen tindrer i det fjærne mat,
Maanen ses bag Skovens mørke Rande.

I den sommerklare Natteluft,
mens fra Engen varme Dampe stiger,
blandet med en krydret Blomsterduft,
blandt de bøje Stammer bort jeg viger.

I den tavse, maanelyse Stund,
mens paa Engen Elverpiger danse,
svævende paa blomsterklædte Bund,
lokkende med Sang og fagre Kranse.

mens de Kreds om Vandringsmanden slaa,
glider lydløst jeg fra deres Side
ind, hvor deres Fryd mig ej kan naa,
fuld af Savn og lønlig Hjærtekvide.

I den skjønne, lyse Sommernat
synger jeg om mine Sorger mange; —
kom hver Blomst og Urt i grønne Krat,
kom og lyt til Elverpigens Sange!“

---

Jeg svang mig i Dansen over Engbundens Pragt
        gjennem Skovene ind,
jeg var ung, jeg var let som min luftige Dragt,
        varmt blussed min Kind. —
Og jeg dansed fra alle de andre med Lyst
        paa min svævende Fod,
ti den Jubel, som fyldte mit bankende Bryst,
        ingen af dem forstod.

Helst jeg svang mig alene med Ungdommens Fryd
        mellem Skovbundens Trær,
hvor jeg hørte kun Dugdraabers raslende Lyd
        under Fuldmaanens Skjær. —
Og jeg skjulte mig hist i det løvede Krat;
        det var Midnattens Tid,
alt var tyst i den kølige, duftende Nat,
        da kom Ridderen hid!

O jeg saa’ ham! — saa ædel og stolt var hans Gang
        og hans Øje saa lyst;
I mit Hjærte en hævende Tonestreng klang,
        og det skjalv i mit Bryst;
fast jeg glemte min dragende Magt og min Dans
        for at skue ham helt,
ti jeg var ej min egen, — nu var jeg kun hans,
        og min Sjæl var som delt. —

Da han <w>saa</w> mig; — han aabned med Jubel sin Favn,
        og jeg sank til hans Bryst,
og jeg følte, jeg havde mig fundet en Havn
        ret som Bølgen ved Kyst; —
fuld af Elskov han saa’ mig i Øjnene ind,
        — o, hans Blik var som Ild! —
og han gav mig vel tusende Kys paa min Kind,
        og hans Røst var saa mild.

Med sin Haand om mit Liv, ret saa tillidsfuldt lagt,
        han nu Troskab mig svor,
og jeg brugte dog ingen besnærende Magt,
        ingen tryllende Ord, —
men jeg hørte hans Løfte, og dybt i min Sjæl
        det med Jubel gjenklang,
da jeg bød ham med sitrende Stemme Farvel
        i den lydløse Vang.

Og jeg saa’ ham at stirre af Elskov berust
        did, hvor jeg ham forlod,
saa’ ham vandre af Skilsmissens Smerte som knust
        bort paa langsomme Fod;
og jeg vidste, han vilde mig søge igjen
        paa det selv samme Sted,
og jeg vidste, jeg havde mig fundet en Ven,
        og mit Hjærte fik Fred.

---

Fra den Stund, da han gik for at søge mig ud,
fra den Stund var jeg Lykkens og Glædernes Brud,
fra den Stund var mit Hjærte saa let som min Fod
      selv jeg forstod
ej den glødende Varme, der kom i mit Blod.

Naar vi sad under Egen i Aftenens Fred
eller vandred i Skoven med langsomme Fjed,
naar han kyssed min Pande og talte saa ømt,
      blanded Alvor med Skrømt,
da mig tyktes det hele, som var det kun drømt.

Tit han had mig at synge min lokkende Sang
eller danse derude i vaarfriske Vang,
mens han sad under Egen og vogted min Færd;
      aldrig dog her
jeg opfyldte hans Bøn, skjønt han var mig saa kjær.

Thi jeg <w>vilde</w> ej bruge min tryllende Magt:
ingen tvingende Baand skulde slutte vor Pagt,
og hans Kjærlighed frit skulde bo i hans Sind,
      trænge derind
med hans Elskov og Glæde — i Solstraalers Skin.

Stundorn hændte det vel, jeg fik Uro i Bryst:
hvis nu nogen mig røved min Kjærligheds Lyst?
dog den Uro svandt bort, naar jeg saa’ ham i Kvæld;
      Lykke og Held
syntes lyse i Øjet og bo i hans Sjæl.

Hver en eneste Aften, naar Solen gik ned,
gjennem Skoven jeg hørte hans ilende Fjed,
og jeg glemte mit Savn ved hans bankende Bryst;
      — Salige Lyst!
kom igjen lig et Solblink fra Drømmenes Kyst!

Kom igjen, naar jeg sidder her ensom i Kvæld,
kom og bring mig min Lykkes det sidste Levvel,
kom igjen i min Dødsstund og glød i mit Bryst,
      salige Lyst,
før mit Hjærte bli’r koldt — ret som Bølgens ved Kyst.

---

I den dybe, den spejlglatte Sø
skinned Himlen med Farver saa klare.
Over Engenes duftende Hø
svang sig hele den luftige Skare;
Elverpigernes Sang
lød saa lokkende blødt gjennem Skoven. -
      I den dirrende Luft
syntes Sangen gjenlyde fra oven.

Under Egen jeg lyttende sad,
stirred tankefuld ud i det fjærne,
bagved Bøgens fint duggede Blad
glimted Aftenens tindrende Stjærne;
alt omkring mig var Fred,
og jeg selv var saa opfyldt af Lykke,
      mens jeg ventende sad
under Egens mørkttegnede Skygge.

Snart dog søgte mit spejdende Blik
den, det længe var vant til at møde;
og, mens Time paa Time hengik,
mine Kinder begyndte at gløde
af en feberhed Ild,
en unævnelig Angst i mit Indre;
      men endnu kom han ej, —
ak! mit Haab blev hvert Øjeblik mindre.

Og jeg sad der med Haand under Kind,
stirred længselsfuld ud i det fjærne,
og jeg spurgte den sukkende Vind,
og jeg spurgte den aarvaagne Stjærne:
„Har I sét ej hans Spor,
véd I ej, hvad ham holder tilbage?“
      Men de spotted min Angst,
og jeg <w>sad</w> der som stum i min Klage. —

Og jeg iled paa vingede Fod
til hans Borg, som langt borte jeg skued;
— hvor jeg skjælved af Frygt, da jeg stod
mellem Skjolde, som funklende lued, —
skjult i Borggaarden mørk,
stirred op mod de lysfyldte Sale
      med et Hjærte saa tungt
og med Læber, som ej turde tale! —

Og jeg svang mig ad Vinduet ind;
selv usynlig jeg alt kunde skue,
først mig blændede Kjærternes Skin,
og jeg skjalv under Højloftets Bue;
i den glimrende Pragt
var jeg selv som et Vindpust fra oven,
      som en Engblomst, der dybt
havde ind sig forvildet i Skoven.

Og det tyktes mig alt som en Drøm,
da jeg stod <w>der</w> med bankende Hjærte
i en bølgende Menneskestrøm,
som ej aned min Fryd og min Smerte;
men jeg vendte ej om,
ti jeg hørte en Bøst, som jeg kjendte, -
      og den Røst var saa varm,
som af glødende Attraa den brændte. —

Og jeg vendte mit søgende Blik
imod ham, som var alt for mit Hjærte,
og jeg følte i Barmen et Stik
af en dyb — en uendelig Smerte;
ti — bag Murpillen skjult —
stod han — frejdig og livsglad i Sinde,
      talte elskende Ord
til en purpurklædt, straalende Kvinde.

Og han drog hende blidt til sin Barm,
mens hun stod med sit Hoved lidt bøjed,
mildt hun lagde sin Haand paa hans Arm,
og han saa’ hende kjærlig i Øjet;
men hans Øje ej saa’
Elverpigen, som stod ved hans Side, —
      som en Skygge jeg gled
gjennem Salen med Kinder saa hvide. —

Og jeg vidste, mit Livshaab var dræbt,
og jeg vidste, min Tillid var sveget,
imod Lyset min Sjæl havde stræbt,
mens der blev med min Hjærtefred leget
og mit Blod blev som Is,
og der rejstes en Storm i mit Hjærte
      af Fortvivlelsens Harm
og af Skuffelsens nagende Smerte! —

Fra den Stund var min Sjæl som et Bo
for den kvalfuldt fortærende Længsel;
da han sveg mig og skuffed min Tro,
blev min Tanke som stænget i Fængsel;
aldrig har jeg nu Fred,
selv ej da, naar jeg falder i Slummer;
      tungt mit Hjærte da slaar,
ti det bærer saa lønlig en Kummer.

Men jeg føler det dog i mit Bryst,
hvor end Kjærlighedsflammerne gløder,
at, endskjønt han har røvet min Lyst,
og min Ungdom sig aldrig gjenføder, —
at, skjønt Sjælen er træt,
og skjønt Hjærtet er nær ved at briste,
      at trods det, jeg har lidt,
vil jeg elske ham tro til det sidste!

---

    — Hører Du Spurvenes Kvidder?
    Snefnugge falde i Vang, —
    sorgfuld i Højen jeg sidder,
    lytter til Søstrenes Sang.
Elverpige er jeg — dog fremmed blandt Elvermøer,
færdes jeg end iblandt mange, er ensom jeg dog, til jeg dør.

    Stormene over mig rulle, —
    glad sang jeg Vinterens Pris,
    kunde dens stivnende Kulde
    gjøre mit Hjærte til Is.
Elverpige er jeg — dog fremmed blandt Elvermøer,
færdes jeg end iblandt mange, er ensom jeg dog, til jeg dør.

    Naar skal min Tanke faa Hvile,
    naar skal mit Hjærte faa Fred? —
    ak! naar skal Smerternes Pile
    søge forgjæves mit Fjed,
Foraarssolen opvarme og modne det spirende Frø,
Blomsten faa Lov til at leve, — og jeg saa faa Lov til at dø? —

---

Sving dig imod Himlen, Lærkelil!
syng om Haab, som ej opfyldes vil,
syng om Ungdomstiden — kun saa kort,
syng om Elskovs Fryd, som snart dør bort.

Flyv mod Himlen, Vaarens første Gjæst,
syng  om Kjærlighedens Jubelfest,
syng om Livets store Vexelstrøm,
syng om Hjærtets fagre Barndomsdrøm.

Lærkelil! flyv over Skov og Vang,
syng for Blomst og Urt din glade Sang!
ingen saared jo dit brune Bryst,
ingen røved Dig din Ungdoms Lyst.

Himlen aabner Dig sin lyse Favn,
Jorden jubler syngende dit Navn,
Blomsten folder ud for Dig sin Knop; —
lykkelige Lærke, sving Dig op! —

Slaa din Trille, glade Lærk elil;
tavs og stille vil jeg lytte til, —
ensom sidder jeg — en Dødens Brud —
mens Du bringer Jorden Foraarsbud.

Syng <w>for mig</w>, o, Lærkelil! din Sang,
jeg kan trænge til den mangen Gang,
ti for mig der grønnes ingen Vaar,
først i Døden Fred mit Hjærte faar.

---

I Søen spejler sig Maanens Skin,
der vifter saa kølig en Aftenvind,
med Engblommers Duft over Voven,
og ude paa Engenes Blomsterkrans
gaar Elverpigernes lette Dans
      gjennem Skoven.

Se, mellem dem stander en Ungersvend,
han svimler, han vakler iblandt dem hen;
— fly, Yngling, den tryllende Skare!
de lokke, de drage med favre Ord,
snart drages Du med i det skjønne Kor, —
      tag Dig Vare!

De slutte omkring Dig saa fast en Ring,
de synge om Elskov og tusend Ting,
som aldrig dit Hjærte faar vide;
i Smilet er Varme, i Øjet Ild,
de synge med Stemmen saa blød og mild
      ved din Side.

Fortrøst Dig dog ikke, du unge Sind,
til Kjærligbedstroskab og Foraarsvind,
ti Elskov er flygtig som Strømmen;
fortrøst Dig dog ikke til Nattens Blund,
der kommer en bitter Opvaagningsstund
      efter Drømmen.

Jeg synger jo ej om en ukjendt Lyst,
jeg synger om noget, mit eget Bryst
har følt, saa jeg aldrig det glemmer;
jeg synger jo ud af min egen Favn
om talløse Kvaler foruden Navn
      eller Stemmer.

Jeg synger som én, der i Løn har stridt,
har elsket — og haabet — og troet — og lidt
med Mennesketrang i sit Hjærte,
som én, der mod højere Maal har stræbt,
men aldrig tik naat dem, hvis Tro blev dræbt
      under Smerte.

Det lufter saa mildt i den stille Kvæld,
og Blomsterne dufte, som sad en Sjæl
i hver af de Klokker hvide; —
jeg hører saa sælsom en Elversang, —
o, Ungersvend, fly for dens falske Klang,
      det er Tide!

---

Her nede, hvor Engdampens Taage staar
og Livets Røster kun fjærnt mig naar,
jeg sidder ved Søens Vande,
og stirrer med Længsel i Bølgens Favn,
hvor snart skal glemmes mit tunge Savn
og køles min brændende Pande.

Mens Solen gaar ned i den tavse Kvæld,
jeg siger den slumrende Jord Farvel
med Tak for dens Sorg og dens Glæde; —
hvor kølig slaar Vandet ej op om min Fod,
snart stanser ved Hjærtet mit hede Blod,
snart Bølgerne over mig græde.

Hvor ofte jeg vugged mig her i det blaa,
da end jeg med Haab paa Livet saa’
i Ungdommens første Dage; —
nu skulle de Bølger, som saa’ min Lyst,
som følte den Uro, jeg bar i Bryst,
for evigt stanse min Klage.

Et Spring — og jeg synker i Dybet ned,
et Øjebliks Kamp — og min Sjæl har Fred,
et Nu — og forglemt er min Smerte; —
alt hører omkring mig jeg Vandets Lyd, —
lyksalige Elvermø, synk med Fryd
i Bølgen, som slaar mod dit Hjærte!

— Syng over mig, Lærke, naar Sol opgaar,
o, syng om min Ungdoms de lyse Aar,
om Sorgen, jeg her maatte friste;
ja, syng om min Kjærligheds korte Drøm,
og jubel det hen over Tidens Strøm:
„Hun blev ham dog tro til det sidste!“ —

Jeg synker, — jeg synker i Bølgens Favn,
— mig tykkes, jeg skuer et elsket Navn
indridset paa Himlens Bue;
vel synker jeg dybere, dybere ned,
men alt som jeg synker, faar Hjærtet Fred:
i Bølgerne svales dets Lue.

Der bliver saa skjønt — saa klart og lyst
omkring mig og i mit eget Bryst,
mildt Bølgen i Favn mig kryster.
Saa skjøn som den sidste var ingen Kvæld,
du straalende Verden! Farvel — Farvel! -
nu bæres jeg fra dine Kyster. —

Jeg favner det hele endnu en Gang:
den løvrige Skov og den grønne Vang,
de kvidrende Lærker for oven,
den blomstrende Engbund — den hvide Damp -
den tindrende Stjærne, som saa’ min Kamp, -
saa synker jeg sagte i Voven.“
</body>
</poem>

</workbody>
</kalliopework>

<?xml version="1.0" encoding="UTF-8"?>
<bio>
  <body>
      Blom, Gustav Vilhelm, 1826-50, Officer, ældste Søn af Oberst Hans Jørgen B., født i Kjøbenhavn 26. Sept. 1826, underkastede sig i sit 16. Aar, efter med Udmærkelse at have gjennemgaaet Efterslægtens Skole, Adgangsexamen til den militære Højskole og afgik i 1848 fra dennes Generalstabsafdeling som Nr. 1. Frie Studier vexlede under dette Ophold paa Højskolen med de militære. Navnlig fængslede Poesien ham med dragende Magt, og i 1847 udgav han <a work="blom/1847">et lille Bind</a>, væsentlig lyriske, Digte, der, paa faa Undtagelser nær, skjønne i Form, friske og tankevægtige i Indhold, bare Vidne om stor Aandsmodenhed og et rigt udviklet Følelsesliv hos den unge, lovende Forfatter. Men Krigen stundede til. Blom, der havde Anciennitet fra 1846 som Premierlieutenant i Artilleriet, tjente i dette Vaaben i de 2 første Krigsaar, i det 3. ved 12. Bataillon under Læssøe, Faderens Ven, hos hvem han skulde uddannes i Infanteritjenesten. Tidlig paa Aaret 1850 var der tilsagt ham, der endnu kun var 23 Aar, Anciennitet som Kapitajn, en glimrende Fremtid syntes at staa ham aaben, men den afsluttedes brat, da han paa Isteddagen (25. Juli) ramtes af en dødbringende Riffelkugle, just som han førte sine Skytter frem til Storm paa Passet mellem Isted Sø og Langsø, hvor ogsaa hans berømmelige Chef fandt Heltedøden. 

<right><small>S.A. Sørensen i <i>Dansk biografisk Lexikon</i>, C. F. Bricka (red.), Gyldendalske Boghandels Forlag, Kbh., 1889, bd. II, pp. 417-418.</small></right>
  </body>
</bio>


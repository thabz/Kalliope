<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1918a" author="boennelycke" status="complete" type="poetry">
<workhead>
    <title>Asfaltens Sange</title>
    <year>1918</year>
    <notes>
        <note>Teksten følger Emil Bønnelycke: <i>Asfaltens Sange</i>, Nordiske Forfatteres Forlag, 1918.</note>
    </notes>
    <pictures>
        <picture src="1918a-p1.jpg">Titelbladet til <i>Asfaltens Sange</i> (1918) lyder ,,Emil Bønnelycke / Asfaltens Veje / Prosafragmenter / Nordiske Forfatteres Forlag / Jernbanegade 3 - 1918 - København B.''.</picture>
    </pictures>
    <source facsimile="115308049172_color.pdf" facsimile-pages-num="269" facsimile-pages-offset="10">Emil Bønnelycke: <i>Asfaltens Sange</i>, Nordiske Forfatteres Forlag, 1918.</source>
</workhead>
<workbody>

<text id="boennelycke2023121701">
<head>
    <title>Aarhundredet</title>
    <source pages="7-12"/>
    <keywords>winther</keywords>
    <quality>korrektur1,kilde,side</quality>
</head>
<body>
<prose>
Jeg elsker dig, du gaadefulde Tid, du Seklernes Sekel, der er rig paa aldrig før anede Omskiftelser, rig paa Kaos, paa Forvirringens Skønhed, Hastighedens Pragt, rig paa halsløse Fremskridt, rig paa Rædsel, paa en svulmende, morderisk Ouverture, Krigen, hvis Basuner, Kanonerne, og Trommer, Mitrailløserne, forkynder Verdensrevolutionen.
    Jeg elsker din tekniske Grænseløshed. Jeg elsker Maskinernes endnu ukortlagte Land, Propellernes Tidsalder, hvor Menneskeheden for første Gang i Historien løfter sig fra Jorden, hvem ved, for engang helt at forlade den . . . erobre en anden Klode . . . og
gøre den til sin . . .
    Jeg elsker alt det, som sker, og som skal ske.
    Jeg elsker de elektrotekniske Alkymister, Opfinderne, der løber Ideernes dødelige Marathon, de, der har den afgørende Kærlighed til Produktionen, Frugtbarheden, Kilderne, Blodet, Solen og Sundheden. Jeg elsker Organisatorerne, Administratorerne for deres nøgterne Blik for Nødvendighederne. Jeg elsker Statistikerne, Beregnerne for deres eksklusive Sans for Logik. Jeg elsker Matematikerne, Polyteknikerne. Jeg synes, at Tal er Poesi, og at Grafikernes møjsommeligt udarbejdede Streger er som et Digt! Jeg elsker Tidens kolossale Rummelighed, dens Ekspansion; thi den betyder Sfærernes Erobring.
    Jeg elsker en Sporvognsskinne for dens blanke, blaa Jern. En Jernbaneskinne, et klaprende, præcist virkende, engelsk Sporskifte. Jeg elsker Masser af Signalmaster, Broer, Viadukter, Banegaardshaller, Tunneller. Den elektriske Centralaflaasning er mindst ligesaa betydeligt et Digt som »Romeo og Julie« . . . Der er skrevet Afhandlinger nok om »Købmanden i Venedig«, dette overordentlig slette Skuespil . . . Jeg elsker en Sporvognsmast, en Plakatsøjle, en Cigaret, en Tændstik mere end et af Chr. Winthers Digte. (Han var jo i det hele taget en rædsom Digter.) Er en stejl Fabriksskorsten af Jernbeton ikke nydelig i Linjerne? Enkel, fast og præcis. Er Asfalten ikke en morsommere Ting end Grønsværet?  Er Sporvognene, Bilerne, Cyklerne, Kioskerne, Butikkerne, Reklamerne, Aviserne ikke en ny, frodig Side i Menneskeaanden?  Er Telegraferne, Telefonerne, Buelamperne, Elevatorerne, Kranerne, Togene, Aeroplanerne ikke en Blomstring, som pludselig finder Sted i Verdenshistorien efter Aartusinders monotont Mørke? O, du unge Jord, du er som et Barn, der begynder at kunne gaa, begynder at kunne tale. Tænk paa din Udvikling. Tænk dig selv som en kold og moden, blændende Orator . . .
    Jeg elsker Skibene, Damperne. Oceanflyveren med de fire Skorstene, den pompøse Bov og den indre skinnende Luksus. Radiotelegrafisterne, Navigatørerne. Jeg elsker Skibenes Ruter og deres skønne Navne: »Imperator«, »Britannic«. Cunard Linie. Ø. K. Det forenede. Hamburg Amerika Linie. Ostindiske Lloyd.
    Jeg elsker Togene. Lokomotivet er bedre Skulptur end et af Michel Angelos Mesterværker . . .
    Jeg elsker Waggonerne, som hviler bøjelige i deres Trucker og synger sagte Sange med deres Staalhjul. Der er noget hjemligt ved Kupéens Komfort . . . Jeg elsker disse vandrende Stuer, og de er mit Hjem . . . Jeg skuer i Fortabelse det majestætiske Eksprestog, der plyndrer Afstandene for deres Kilometer, en løbsk Enhjørning.
    Jeg elsker Aëroplanerne, som pløjer Æteren, underlægger sig Skyerne og stiger i uanede Højder. Jeg elsker den ubændige Kraft og eksplosive Larm af en Gnommotor, Model 1918; thi det er den Lyd, som skal tone i Fremtiden, Propellernes Sang, Hastighedens øredøvende Salme og dens fjerne Syngen. Jeg elsker Propellens slanke Bygning, dens fint formede Lemmer, de svungne Lægge -. Jeg elsker Aeroplanets Vinger, dets blinkende Oliebeholder, Hale, Højderør, Kabler, Barduner, Karborator, Gier og Tænderør. Disse hvide og gyldne Sommerfugle, Myg og sejlende Guldsmede skal befolke den blaa Luft med en uhørt Trafik, en gigantisk Vision. O, du nære Tid, da Oceanflyverne starter fra Amageräerodromen. Amerikabaaden lægger til paa Raadhuspladsen. O, du Tid, da Sporvognene i elegante Spiraler kurver sig omkring Raadhustaarnet. Linje 42. I Følelsen af at miste Grund under Fødderne, i Følelsen af at blive løftet og baaret, i Følelsen at at bevæge sig i Kurver, Rytmer, Stigninger og Cirkelsving vil Menneskets Syn udvikle sig!
    Derfor er du, Aarhundrede, Seklernes Sekel, Indgangen til det revolutionerede Verdensbillede. Da Jorden ikke mere er Jorden, men physiognomisk set Mars . . .
    Derfor er du, Aarhundrede, en gribende kombineret Tid af Skønhed og Skræk, af Angst og Fryd, af Rædsel og Selvfølgelighed. Menneskene er ligesom blevet bange for sig selv ved Følelsen af at tage Magten fra Elementerne . . . Deres Ringhed har kulmineret i Krigens morderiske Morads, og hvor Ringheden kulminerer, begynder en Storhed. Afmægtige ved Synet af deres uoverskuelige Forvildelser rejser de sig, retledede af deres Afmagt, oplever deres Genfødelse, vor Tids Renæssance.
    Derfor er du, Aarhundrede, en Stortid, en Særtid, en Rædselstid, en Jubeltid. Saa voldsomt har Menneskeheden aldrig før følt. Saa heftigt har Verdensstemningerne aldrig svinget.
    Derfor er du, Aarhundrede, en Tid for Ungdom, aandelig Kamp, for vilde, nye Drømme, for intellektuel Hasard, for forceret Liv, Sport, Hastighed, Travlhed, jagende Uro, Konkurrence. Ve den, der ikke vælger. Han dør to Gange. Første Gang distanceret af den nye Tids intellektuelle Stafetløbere . . .
    Jeg elsker dig, du lykkelige Ulykkestid . . .
    Jeg elsker dig, du selvfølgelige Rædelseistid . . .
    Jeg elsker dig, du fornuftige Vanvidstid . . .
    Jeg elsker dig, du kaotiske Systemtid . . .
    Jeg elsker dig, Mørkets Tid, Opstandelsestid, Epokernes store Selvmodsigelsestid . . .
</prose>
</body>
</text>

<text id="boennelycke2023121702">
<head>
    <title>Sang til de Dræbte</title>
    <source pages="13-18"/>
    <quality>korrektur1,kilde,side</quality>
</head>
<body>
<prose>
Til Eder, der sank med Hjerterne knuste af Ild og Jern og Eders Hjerters Udholdenhed, I Døde, vil jeg synge, synge med den samme Kraft, som den, hvormed I døde: I er ikke dræbte forgæves!
    Lyksalige er vi, hvem det forundes at sanke den dyrebare Visdom af Eders Opofrelses Gerninger!
    Lyksalige er vi, der har set Eder dø for Sejrens blotte Idé, for Viljens Udfoldelses Skyld. Hvad dufter saa skønt, hvad klinger saa aabent og ungt som Konsekvensen af den højeste Stejlhed, den ukuelige Viljes Idé? Hvad funkler stærkere end den nidkære Ubændigheds Flamme? I Lykkelige, som ejede den hensynsløse Opofrelseslyst, det virtuose Mod, den heroiske Tørst efter at gøre Striden til den endelige Sejr!
    I er faldet for Nationalismens bundraadne Idé! I er faldet for uværdige, degenererede Profeters falske Forkyndelse!  Men Eders Død hævner Jer, I Lykkelige, som døde før I fik at vide, hvorfor I døde . . . Endnu kæmpende havde I Ærens Idé, og Æeen er Eders, Tyskere, Franskmænd, Østrigere, Russere, Englændere og Amerikanere.
    Lyksalige er vi, der saa Eders Ungdom, hørte Eders Sange, var Vidne til Eders Udmattelse, Forblødning og Død. Thi vi har set Eder i en Form, der er Ungdom værdig.
    Lyksalige er vi, der har lyttet til Eders Hjerteslag og anet Eders Hjerters Troskab, Eders Kærlighed til <i>Liv</i>; thi I har lært os at leve.
    Lyksalige er vi, der er renset for den officielle Fædrelandskærlighed, Udvendighedens Program.
    Lyksalige er vi, der har gjort Front imod de morderiske Fraser, for hvilke I er faldet.
    Til Eder i de lemlæstede Skoves Jord, til Eder i Gravene i »Ingen Mands Land«, til Eder, der opfyldte Idéens Hverv og blottede Eders Bryst imod Døden, til Eder for hvem hundrede Aar var som én Dag i Rædsel, Fare og dødelig Forventning, til Eder, der blussede af Frejdighed, men græd indvendig over Eders ofrede, skære Ungdom, Eders glade og bedste Dage, til Eder i Uforglemmeligheden, Pacifismens Martyrere i Historiens Panthéon synger mit Hjerte i smertefuld Lyksalighed over at synge til Eders Navnes Pris!
    Tyskere, Franskmænd, Østrigere, Russere, Rumænere, Bulgarere, Italienere, Belgierne, Serbere, Englændere og Amerikanere. Paa Eders Grave skal de kommende Tiders Blomster lægges. Over Eders duftende, hvide og evige Vugge skal de kæmpende Nationers Faner veje i vemodig og angrende Forsoning, og en sagte fortællende Vind skal vifte Farvernes slidte Silke, hviskende:
    Her hviler de belgiske Helte, som faldt for deres Land -.
    Her hviler de arme Serbere, Armeniere, de ubeherskede, de stridige, de altid stedmoderligt regerede, som faldt for deres Hævns Sag.
    Her hviler Rumænerne, de godtroende, som faldt hurtigt uden mange Livstegn, de kunde jo kun falde for Rumænien -.
    Her hviler de nævenyttige Italienere, de skønne, lidenskabelige Børn, som deres Oprindelse tro blot vilde <i>Kampen</i>.
    Her hviler o, den endnu glødende Franskmand, den heroiske Yngling med Favnen fuld af Blomster. Han gik syngende i Ilden, han døde smilende, som det er hans Natur, Enthusiasten der i grænseløs Kærlighed til Frankrig drog Klingen for Palmernes Virak, Kvinderne, Triumphen -.
    Her hviler hans Modstander, Tyskeren. De nærede gensidig Agtelse for hinanden som Slagsbrødre. O du stærke, du stejle Germaner, som forundrede Alverden, holdt en Serie af Stormagter i Skak, som udfoldede din Sjæl i Bjerge af overmenneskelig Energi. Man siger, at du har den mindste Sympathi for dig, og derfor er du den største i din Grav. Du ligger udstrakt og haanet af den sentimentale Verden, men det maa have knaget i Solsystemernes Sammenføjninger, hvergang du aabnede Ilden. Du blomstrede kraftigst, derfor skulde du klippes, du gik foran i Ver densudviklingen, derfor vilde dine Misundere dig tillivs, du vilde den sunde, organiserende Idé, men den taales jo aldrig, som har noget paa Hjertet . . . I det lange Løb vil dit forargende Navn sejre, derfor kan du hvile tryg i din ensomme Grav . . .
    Her hviler den enfoldige, tro Russer der ikke vidste, hvorfor han døde . . .
    Her hviler den kolde Englænder, som vi ærligt talt ikke kan fordrage -. Han gik i Krigen for at »værne de svages Sag«, sagde han. Han vandt den letkøbte Beundring, fordi han kæmpede for »Almenbefindendet« og den sentimentale Retfærdighed. Han var Britten, der døde i Følge en historisk Nødvendighed . . . England savner ham.
    Her hviler endelig Amerikaneren, der kom til for at vise Verden sit blændende Cirkusnummer. Han var en dygtig Rytter, og Bifaldet bragede ned til ham i den evropæiske Manege . . . Hans Ære er Skuespillerens . . . I sin Grav indsaa han omsider, at det ikke var Løjer altsammen, og nu ligger han og drømmer for Alvor om Mary i Colorados Hus, hvor han har hjemme . . .
    Saadan vil vi synge, vi, de lyksaligt levende, til Eder, der lærte os den nye Udviklings dyrekøbte Love, der lærte os at arbejde af al Kraft, levende i det skønne Liv. Saadan lyder vor Tak til Millioner af Martyrere, der døde den nidkære Død for os . . .
</prose>
</body>
</text>

<text id="boennelycke2023121703">
<head>
    <title>Sang til en Gade</title>
    <source pages="19-26"/>
    <quality>korrektur1,kilde,side</quality>
</head>
<body>
<prose>
Vesterbrogade. Jeg gaar fra Wivels Hjørne ved Bernstorffsgade, Frihedsstøtten, over Boulevardbanen ud imod Osborne, Frederiksberg Allé, Værnedamsvejen. Disse slidte Flader af Asfalt gør mig glad. Jeg træder Fliserne med tankefuld Omhu, føler at jeg hviler paa hele Fodsaalen og gør min Gang fjedrende af stille Henrykkelse over den blotte Følelse at gaa i en befærdet Gade. Hvor mange Cykler suser ikke her Dagen igennem, Mennesker til Forretningskvartererne i den indre By? Hvor mange Vogne, Biler, Droscher og Sporvogne strømmer hvileløst over denne Asfalt, som taalmodig lader sig træde paa, trampe paa, slide paa? Hvor mangen ung Pige gaar ikke forbi Dagen igennem? En sund og landlig Pige fra Valby, hvis hvide Tænder og kraftige Lemmer fornyer mig fysiologisk. Jeg aner Kløver og Køer og Stalde og grønne Marker, stærk Sol. Mine Tænder løber i Vand ved Tanken om Mælken i hendes Bryst. Eller en ung, høj og slank Pige fra det borgerlige Frederiksberg. Hun er ligesom jeg af god Familie, af hvilken Grund jeg har samme Ærbødighed for hende som for mig selv. Men den største Ærbødighed nærer jeg dog for hende som Kvinde. Hun er en Præstedatter, Kantordatter eller Rektordatter, men det er mere interessant, at hun er vidunderlig. Der er en Duft af Forsigtighed over hende, Reservationens Ynde. Hun koketterer ikke med hvemsomhelst. Jeg elsker hendes blonde Højde, hendes Mine af Kølighed, som man bare ikke skal tage højtidelig -. Hendes Legeme er fint og spinkelt. Jeg beruser mig bevidst i Synet af hendes Skikkelses ladylike Smalhed. Skuldrene. Jeg kommer til at tænke paa Ida-Yngst hos Herman Bang. (O, store Herman Bang.) Farvel du blonde, du blide. Jeg vil huske dine Øjnes hemmelige, bedrøvede Ømhed - dine Armes Stilling til Profilen i dit Pigebryst. Eller ogsaa møder jeg den blege, forvaagede, ægte Konfettikøbenhavnerinde fra Vesterbro. Sommerpigen. Tivolipigen. Hun gaar for længe ude om Aftenen, undertiden i et Ærinde, der skaffer hende Politiet paa Halsen!  Takket være sine Udskejelser er hun efterhaanden kommet til at se dydig ud. Hun ser bleg ud, den Smaa, men englefrom. Hun slides op af Mandfolk, der hver Nat næsten tager Vejret fra hende i en morderisk Erotik. Hun kan ikke holde til det, den Smaa. Hendes Bryst er næsten væk, og hendes Blodprocent er foruroligende lav. Hun hedder enten Lydia eller Stella. Nu skal hun hen og se paa en Hat, som hendes Elskede (hun har truffet ham i Nat) har foræret hende. Du Vesterbrobarn, du blege, fromme Fugl med de lastefulde, om Begrebers og alle Tings Betydning fuldstændigt desorienterede Øjne. (Hvad er det for noget, det hele?) Du paa en ny Hat seende Sommerpige fra Byens lette, lyse Nat, pas paa din skrøbelige Ungdom. En skønne Nat kvæles du som en Due i et Urkys i et gigantisk Favntag, om hvis Dimensioner du drømte som ganske ung Pige - men som nu nærmest volder dig den ulideligste Pine, dit lille Skrog. Dit Stykke Kameliedame, som tankeløst og i Virkeligheden dødssyg æder Chokolade og ryger Cigaretter og sjokker i Modeforretningen. Herregud, Stella, hvordan skal det gaa dig? Hvad, Lydia? Jeg gaar her, vildt bedrøvet paa dine Vegne, og finder dig urkomisk -. Og dog, naar jeg ser dit blege, tankeløse Ansigt, bliver jeg alvorlig. Jeg gaar over Gaden, forbi Hjørnet ved Gamle Kongevej. Jeg henfalder i Betragtning af de brogede Butikker.
    Jeg standser foran et Boghandlervindu. E. Phillips Oppenheim: Et mærkeligt Kompagniskab. Omslagstegningen til en Knaldroman af Booth Tarkington, en Gruppe fantastiske Skyskrabere, øjensynlig et Stykke New York, sætter min Fantasi i øjeblikkelig, stærk Bevægelse. New York. Broodway. Brooklyn. Battery Park. Madison Square Garden. Pludselig ser jeg en anden Bog »Das Ende des Impressionismus«, et kraftigt, tysk Bind. Gud véd, hvad det er for noget? Romaner af Victor Bridges, White, Conrad, London, Hichens. Pludselig en Reklame fra Dæhnfeldt i Odense, et farverigt Katalog i grønne, røde og gule Farver. Det liver kolossalt op i Vinduet, der ellers svømmer i en graa Planløshed af Blyanter, Salmebøger, Ingeborg Vollquartz, Linealer, Konvolutter og Brevservice. Sweet Marden! Føj for Fanden, denne Fusker og Oberst og Digter og Moralist og smagsfordærvende Dilettant!  Fjern ham af Vinduet, Hr. Boghandler!  Bed hans amerikanske Infami af hyklerisk Ridderlighed tage Ingeborg Vollquartz under Armen!
    Foran en Vinhandlers Vindu fordyber jeg mig i den søde Musik af Navne. Liqueur Rocher fréres. La Côte Sct. André (Isére). Flasken ser morsom ud, tyk og mavet, men dekorativ. Der er Cherry Vermouth, Whisky, Portvin. Der er Leoville og Chambertin, som staar solidt paa Benene. Der er grøn Prunelle, som i en kvindagtig og affekteret Stilling truer med at miste Balancen. Jeg leder uden Held efter Marachino, Amontillado, Foggy Brandy, Buchanan og King George. Jeg gentager vellystigt Navnene - for Navnenes Skyld naturligvis! Malaga, Sherry Cordial, Cointreux, Rocher fréres. La Côte Sct. André (Isére) -
    Ud for en Skotøjsforretning faar jeg pludselig Lyst til en brun, randsyet Wilsonstøvle! Og Lyst til en Up to date i Lak. Jeg vender mig om og ser en ung Pige gaa forbi mig. Det første, mit Øje falder paa, er hendes Fodtøj . . . Jeg føler en fortærende og uforskammet Lyst til at sige til hende: Frøken, jeg er aldeles overbevist om, at en saa lille Støvle som Deres maa hedde »La plus petite Suchelle Ninon, Paris 1918, ægte randsyet«. Med hele Haanden!
    Jeg retter mig, udrydder et pludselig Fond af Uligevægtighed i mig selv, og fordyber mig metodisk i Vesterbrogades Butiksvinduer.
    Ægte Fegton Undertøj for Damer. Skal det være en Heluldssweater for en Herre? 18 Kroner. Jeg vil købe mig en Hat. En ægte Ramsgate Filthat eller ogsaa en funklende Christy Cylinder, last fashion. Nej, en fransk, chik Dauillard!  Som er ganske musegraa og let i Farven og som sidder - Naada!  Selvfølgelig kan man kun gaa med de fineste Hjorteskindshandsker til denne Hat; men de maa paa ingen Maade have kostet under 20 Kroner!
    Jeg bliver pludselig nervøs ved at staa ud for Glashandlerens murhøje Rude, bag hvilken en gennemsigtig Verden af Skrøbelighed smiler stofliggjort i talløse Former, Jardinièrer, Flakoner, men hovedsagelig Glas. Se, det tykke, fordrukne Bourgogneglas, hvor det dominerer. Se, hvor Champagneglassene staar som Aakander eller som Liljekonvaller. Se, hvor yndefuldt i Linjerne, hvor midieslank og jomfruagtigt de staar paa deres tynde Stilke, hvor blufærdigt i Tegningen. Det maa være nogle frække Pigebørn, der skal drikke af dem -! Se, de vandgrønne Rhinskvinglas, hvor de dufter i al denne klare Farveløshed. Se, de smaa granatrøde Likørglas. Hej, en Cocktail!  Se, de unge, blege Damer, Vaserne, de staar som om de ventede, at Glaskanderne skulde komme hen og inclinére for dem. Se, de kostbare Matroner Jardiniérerne, der moderligt passer paa deres Døtre. - Se Assietterne, Osteklokkerne, Smør- og Radiseglassene, se, denne Fest af Reflekser, Linjer, Spejlninger, sé dette Bal af yndefulde Ben og skrøbelige Arme, af virtuose og rytmisk skønne Bevægelser, af jomfruelig Gennemsigtighed, o, en Glashandlers Vindu!
    Jeg tager Ild paa en Arrow Cigar, som er lys og tynd og lang. Nu dufter Vesterbrogade. Skulde jeg købe Cigaretter, Baschari, til en eventuel Veninde, en ganske tynd Ledsagerske, hvis Skikkelse vil minde mig om Liljekonvalierne, hvis Sko vilde minde mig om den funklende elegante Skotøjsbutik, hvis yndefulde Gang vil faa mig til at fable om Booth Tarkington, Wyllian, Brooklyn og Madison Square Garden, hvis Øjne vilde minde mig om Krystal, og Munden om Vin, Cointreux, Chambertin, Liqueur Rocher fréres, La Cote Sct. André (Isère), hvis hvide Fichu var original Fegton, og hvis lille Haand sluttede i et yndigt Etui af ægte Hjorteskind - skulde jeg? Skulde jeg føre hende hen til en Juvelbutik, og vise hende en Ring af Guld! Skulde jeg vie mig til hende, fordi hun rummede hele Verden? I hvertfald Vesterbrogade?
</prose>
</body>
</text>

<text id="boennelycke2023121704">
<head>
    <title>Sang til en Havn</title>
    <source pages="27-37"/>
    <quality>korrektur1,kilde,side</quality>
</head>
<body>
<prose>
Der er Gader, jeg er bange for at gaa ad. Der er Steder i min By, hvor jeg undgaar at komme, fordi Stedets Duft minder mig om noget, jeg har mistet. Jeg tænker her paa min Barndom.
    Nordrefrihavnsgade, som i sig selv er en skrup ligegyldig og kedelig Gade, minder mig om Amerika, Atlanterhavet, fjerne Rejser og store Passagerdampere. Miljeuet af Toldgitre, Jernbaner, Broer, og Udsigt til Pakhuse, en Café »Far West« midt i Gaden, og en »San Francisco« paa et Hjørne, Sømandshjem, Skibsprovianthandlere lader ane den store Havn, Porten til Æventyrlandene, det blaa Fata Morgana af drømte Kyster og Stæder, Frihavnen, med de lange Kajer, de store Siloer, de store Dampere.
    Syg af Rejselyst før man nogensinde naar ned til Bolværket rejser der sig uendelige Lande i én. Ens Hjerte spændes som et Sejl af en forførende Vind og man længes kun efter én Ting: At kappe Ankerkættingen. I Gruset hvor man gaar og stirrer ned, i Asfalten ens Øjne hviler paa, ser man den Hær af Mennesker, Emigranter og deres Kære, som er vandret til Amerikakajen for at tage Afsked med Hjemlandet, hungrende efter Liv, Rigdom, Arbejde, andre bare efter Rejse, Rejse. Her har deres Fødder gaaet, atter og atter, naar de kom hjem for at se den kendte Kyst, Byen, de kære, gamle Steder, for atter at rejse igen, fulgt til Damperen af moderlige og søsterlige Taarer. Her har de draget deres forpinte Hjerter det sidste vanskelige Stykke Vej, nogle flegmatiske, med kolde Miner, nogle mildt smilende, nogle hjælpende sig ved den kaade Latter, den, der let skurrer i Øret og har Bilyde af Suk og Vemod. De er Tusinder, Hundredetusinder, som fjernest i den femte Verdensdel er kaldt ud, som Regel af et Skrig inde i dem selv, et hungrende Raab efter Forandring, efter at se og være i det Fremmede. O, du evige Vandrelyst, du Sot, som gjorde mangen ra sk Mand syg, saa syg, at han flakkede Jorden om i Hjemløshed, mishandlet af sin Skæbne, endnu søgende sin Lykke, det Ord, som ingen rigtig forklarer ham hvad er. O, du dunkle Drift i Menneskehjertet, du Feber, som intet Middel, selv ikke Rejsen stiller, du har lokket de hjemlige Børn ud paa store, ubarmhjertige Veje, hvor Tidslerne vokser, hvor pragtfulde, men giftige Blomster vokser, hvor Verden er venneløs, og hvor man staar alene med sin nøgne Sjæl i trampende, stødende og hamrende Omgivelser, hvor man lærer at længes, at undvære, at græde, at haabe fantastisk og mirakuløst, o, du ubarmhjertige Rastløshed, du unaadige Lyst, hvor mange lykkelige har du ikke gjort hjemløse, hvor mange Skæbner har du ikke unyttigt splittet?
    Jeg drejer ned ad den russiske Kaj, hvor Rigabaadene, Libaubaadene lægger til. Her ligger «Vesta«, en svensk Baad fra Gefle, som losser Træ, Tagpap, Olje. Dampspillene synger, og Dækket genlyder af Havnearbejdernes Træskotramp. Jorden, Stenbroen er plettet af Olje, plettet af Mel, af Savsmuld, og her dufter af Maskiner, Savværker, Skove, Harpiksskove. »Vesta« er paa 3000 Tons maaske, en lille, blank, sort og ny Baad, der skinner af Messing, svenske Farver, og Velholdthed. Hvem der nu kunde tage med til Nordsverrig, til Dalarne, Hernøsand, Haparanda, Uppsala, Stockholm. Og videre til Finland og Rusland. Ved Siden af Damperen ligger nogle Lægtere med tillukkede Tanke. De er graa, ensfarvede og matronebrede. Saadan ser man dem i alle store Havne. Det er Dampskibsselskabernes Hyttefade for flydende Last. Ude i Havnen ligger de større Skibe, hvis Navne jeg ikke kan se. Men det tyske Flag vajer agter paa dem begge. De ligger lige under Kulkajen, hvis gigantiske Kraner gaber over dem og krummer Ryg. De er kommet med Kul.
    Paa Vestkajen er der mennesketomt. Dobbeltskruedamperen, vor Oceanflyver, vor yndefulde Passagerbaad »Frederik VIII« rager op med sine Skorstene over Amerikaliniens Pakhustage. Der farer mig en Jubel, en Hunger i Hjertet. Jeg skriger stumt af Fryd ved Synet af disse Skorstene, der symbolisérer Havenes blaa Veje, Ruterne, den attraaede Vagabondéring paa Oceanerne. Det slaar mig, at jeg gaar her i Havnen, muttersalene, drømmer og drømmer i syg Ensidighed, fabler om fjerne Lande og mumler deres berusende Navne: Amerika, Mexico, Canada. Dette dybe Navn: Canada. Lyden besætter mig ved dens Fremmedartethed. Jeg gentager det, nævner nye i en endeløs, hovedkulds Rækkefølge: Californien, Alaska, Florida, Syd Amerika, Australien, New Zeeland, Queensland, Tasmanien, Fillippinerne, o, Fillippinerne. I skønne Øer i Østen i det stille Ocean under Kinas Kyst - Hongkongs Havn! Alle Djunkene. Shanghai, o Shanghai. Jeg skynder mig rundt om Pakhusene ud paa Vestkajen, hvor »United States« ligger og ryger stille. Skal den snart rejse? Hvad Dag er det i Dag? Paa Landgangsbroen staar Skiltet: »Adgang forbydes uvedkommende«. Fuldkommen Uvedkommende myrer jeg ombord ad Landgangen, besat af Frækhed, af Lyst til at sé, indaande Damperen, Amerikabaadens Lugt af Maling, af Kabys, af Mel, af Søvand og Olje. -
    O, at sætte sine Ben paa et Skibsdæk. Denne forføreriske, farlige Følelse. Jeg føler en forelsket Alvor, en Betagethed over dette rigtige store Skib, hvis Ræling jeg kærtegner, og hvis Dæk min Fod træ der med usigelig Ømhed. Jeg ser ud over Havnen, højtfra mit Promenadedæk, jeg stirrer efter Horizonten, hvor Malmøfærgen glider ud. Der er Molerne, Porten til alt berusende fremmeds Forjættelse. Jeg drømmer mit Dæk fyldt med Passagererne, elegante Førstekahytspassagerere. Kofferter, Damer i graa Rejsedragter ser jeg, Slør og vemodige Miner. Tykke, amerikanske Fruer med Briller og Guldplomber. Javel Hr. Kaptejn. Jeg giver Stewarterne Ordre. Lad gaa! Jeg hører Maskintelegrafen ringe. Ak, jeg er alene. Jeg vil gemme mig i den dybeste Krog i dette Skibs Last. Jeg vil bæres af den store Damper ud, hvor Søfuglene skriger, hvor Havet lyser grønt af undersøiske Haver, hemmelighedsfulde Dybder, ud hvor Fyrene blinker Mile borte, ud over Bølgerne. Jeg vil med til den fremmede Kyst og synge om de Millioner af Mennesker, jeg møder, synge en Sang til deres Pris, deres Haardheds Pris, deres Verdensoverlegenheds Pris. Farvel, du store Baad, du flydende Slot med dine slanke Mastespir, farvel, du plane, rejsevante Dæk, du Ræling, Kabys, Salon -. Jeg gaar fra Borde. Men vent! Jeg sværger ved denne Landgang, at jeg engang skal komme afsted. Da vil jeg skrive et Digt om New York, et Digt om Frank Norris, et Digt om Californien, et Digt om Montreal i Canada, et Digt om Eriesøen, og om det stille Ocean og om New South Wales, Australien.
    Vestkajen er berømt for sine Kraner. De kører en Kilometer i deres Spor, standser ud for Siloerne, disse underlige, store og kolde Huse, hvor ingen Mennesker bor. Her ligger »Oregon« af Boltimore, en Amerikaner, og losser Mel. Jeg læser paa de hvide Sække. West Kensil Wheat, ½ Buchel. Montana. Aah, jeg misunder disse Sække denne lange Rejse. Jeg gaar videre. Jorden er hvid som af Kalk. Kranens Spil gaar. Sækkene sejler hen over mit Hoved og daler ned paa Vognene. Men jeg ser dem ikke, jeg synger kun atter og atter: West Kensil Wheat,  ½ Buchel. Montana. U. S. A.
    Stille gaar jeg forbi den store Oceandamper, »Frederik VIII«. Den fylder mig med Andagt. Jeg synes jeg ser et ganske stille, uendeligt Hav, hvor en Damper dæmpet susende bryder sig Vej gennem Vandet. Jeg synes jeg hører stille Sang om Bord, fremmede Melodier, som jeg ikke kender, men som ikke er mig fremmede . . . Jeg ser en Stewart stryge forbi mig med en Bakke med Service . . . Jeg hører ham undskyldende sige: I beg you pardon, Sir . . . Vi er mange Mile fra Land . . . Hvor var det, jeg var dengang?  Hvor er jeg? O, disse Drømme, som er over mig.
    Jeg drejer om Hjørnet ved Sydkajen. »Helena«, Amsterdam, en lille Transportdamper, der skilter over Kommandobroen med et unødvendigt gigantisk »Holland«. Herregud, Holland er da ikke noget særligt stort Land. Det skal bare ikke være saa vigtigt . . . Der hænger en Sømand, en ung Fyr over Rælingen med Huen i Nakken. Han har nogle underlige, indadvendte Øjne, som om hans Glæder, hans Liv bestod af Syner i ham selv . . . Den Fyr har længtes meget, siger jeg. Hør, han fløjter paa en Stump Vise. Er det en hjemlig Folkevise? Er det en Stump Refrain fra en Cabaretsang, et Varieteomkvæd?  Er det en Kærlighedsvals, rigtig en af Slagsen? Den Fyr har set Kap Horn. Han har set Melbourne, Island, Barcelona, Rio Janeiro, Archangelsk, Calcutta. Han spiller mesterligt paa Harmonika, og er ikke sentimental overfor Pigerne -. Verdensmand! Er det Stockholm dette her? Naah, det er København - naa, det er bare København -. Han er tatovéret, furet, har en Slavers Ansigt. Han er maaske slet ikke Hollænder. O, hvor har du hjemme, du raa, barske Barn?
    Sydkajen. Nu er jeg tæt ved Langelinie. Der er et Par ledige Bolværkspladser. Skal her komme en Damper fra Ostindien? Her plejer Østasiatisk Kompagnis Baade at ligge, »Bandon«, »Fionia«, »Penang«. Jeg husker at der engang laa en af dem her og lossede Hamp, orientalske Kurvemøbler, Kokosmaatter, Mangotræ. Er den paa Vej til Colombo nu? Eller hvor i Verden er den? Kajen flyder med raa Staalstænger, Oliefade, Rørfittings, gammelt Kobber og Jern. Her ligger en Damper med det dejlige Navn »Texas«. Det er en lille, rask 5000-Tonner, som gør Atlanterhavet paa fem Døgn. Den er selvfølgelig fra New York. Folkene ombord er, selv i deres Arbejdstøj, klædt morderlig næsvist paa. Er det blot det kolossalt praktiske Snit, der virker imponerende paa en stakkels Dansker? Her staar en Mand med Haanden fuld af Konossementer. Damperen losser af begge Luger, Automobiler, »King« vogne, Karosserier af Forlugen, Bundvogne med Motor og Hjul af Agterlugen. Min Fantasi studser, imponeret af denne lidt flotte Fraadsen med Køretøjer. En Skibsladning!  Kajen ligner en gigantisk Legetøjsbutik med Automobiler, der ligger Hulter til Bulter. O, I Amerikanere. Jeg begriber Eder ikke. Productionen gør Eder til andre Mennesker end vi. Eders Kulde fylder mig med Forundring. Denne fabelagtige Storproduction er Eders Guddom, Eders Nationalstolthed, Eders Drømme, naar I sover, Eders alt. Jeg ser et tydeligt Billede af Matériens rasende Magt, dens umælende Hensynløshed. Get on! Bare get on!  En dum Mand, der spørger. Han har Tid til at spørge?
    Jeg gaar videre, drømmende om Automobilfabrikerne i Kentucky, om det mægtige, stenhaarde Amerika, om Amerikanernes mærkelige Sfinksansigter -.
    O, min yndefulde Langelinje!
</prose>
</body>
</text>

<text id="boennelycke2023121705">
<head>
    <title>Sang til min Udsigt</title>
    <source pages="38-43"/>
    <quality>korrektur1,kilde,side</quality>
</head>
<body>
<prose>
Gennem det aabne Vindue, hvor den tidlige Formiddags svale Juliluft strømmer ind staar en Strøm af Larm af tunge rumlende Vogne, af nære Tømreres Hammerslag, af Toge og Hovslag og Stemmer og Klokker. Larmen klinger i den blaa, stille Luft, ganske ny synes den, det er Sommervejret.  Solen gemmer sig bag et Babel af en damphvid Sky. Nu kommer den frem, som Blik der slaas paa mig -. Hør, Slag mod Jern fra nære Værfter. Solens Støtter staar paa Gulvet. Jeg gaar med i Verdnernes stille, berusende Runddans; thi ganske langsomt flytter Solstraalerne sig paa Gulvet (hvorpaa jeg ser, hvad Klokken er,) jeg føler at Systemerne derude drejer med svimlende Hurtighed, og at dette er det svage Tegn paa Bevægelserne i Universet, paa de befærdede Baners gigantiske Trafik af roterende, passerende Kloder i Guds Rum.
    Fra mit store, høje Vindu skimter jeg Toppen af Boulevardens grønne Træer, de unge Elme, der nok er store og kraftige, men alligevel har den fremmede Farve, Træer faar, der gror nær Stenbro. De bliver ligesom lidt graa i Løden. Jeg har ingen Genboere, men der bygges paa den anden Side Boulevarden.  Geledder af hvide Murere, hvis ustandseligt arbejdende Legemer ikke synes at være andet end Lemmer.  Jeg kommer til at tænke paa moderne Skulpturer, der søger Bevægelsen udtrykt ved Ekstremstillinger. Jeg fryner mig over den rivende Hurtighed, hvormed man synes at løbe op med dette Nycompleks. Jeg ser over røde Tværsnit af Bygningens organiske Indre, hører Skeerne pikke mod Stenene, Brag af Brædder, ser Spærenes Skov af Master, der snart naar op i Højde med mit Vindu. Denne Byningsplads dufter raat af Støv, Træ, Sten og Kalk.  Den flammer af hvide og røde Farver og dejlige gule. Hestene staar taalmodige i Tømmervognenes Seletøj med Mulerne i Havren. Jeg ser deres hvide Blis, deres Ubevægelighed. Denne Bygningsplads er et dybt poetisk Stykke Virkelighed. Livsytringen derovre, Larmen henrykker mig. Den raa Konstellation af Farver og Lyde. Paa begge Sider af Pladsen er grønne Marker, Byggegrunde, hvor Børn leger i det lyse Græs, barbenede Unger, der sopper i Regnpytterne og leger med Sten.  Her sover om Natten Bisserne i Bivuak.  De skæ rer den ogsaa frækt hele Dagen paa Ryggen i Græsset. Ikke et Slag bestiller de. De rendyrker Ugideligheden ved, Gud hjælpe mig, ikke at røre en Finger, hvilket jeg finder uhyre fornøjeligt. Der er noget tiltalende ved den kolossale Sindsro, hvormed de ikke bryder sig et Lod om det hele -. O, disse grønne, lyse Mærker.
    Brat bag Byggepladsen løber Jernbanen.  Togene ruller saa at sige Døgnet igennem forbi mine Vinduer. Arbejdstog med Grusvogne, stampende, uendeligt lange Rangertog, der skal op paa »Bjerget« for at skuppe Vognene, ligesom Led af en lang Orm, ned over Godsbaneterrainet. Altid dette Sug af Lokomotiver, altid denne Smælden af af Spor og Buffer, Knirken af Skinnekurver, Bremsen og Fløjten. Altid denne bløde Rullen af kommende TogsWaggoner.  Det er de dejlige Toge. Pladsen er fuld af lange Rækker af Togstammer, røde Boggievogne med gule Vindusrammer, sammenkoplede med Harmonikaer.  Her gaar Strømmen. Her rinder Livets Blod af Jern og Staal og hvid Damp og Kul. Her løber Verdensstadens store, blaa Aorta, Kredsløbet af travle, rejsende Mennesker. O, disse Toge. Hvor smidige, næsten lydløse kommer de ikke glidende ind og ud under Broerne, som Legemer, som en Drøm om Elegance og Kraft, Mærkværdighed, og dog Logik. Og om Aftenen, naar de er festlig oplyste! Naar Lokomotivet gaber og viser sit gyldne Svælg, sin hede, lysende Aande. O, Skønhed, Liv, Virkelighed! Jeg ser de hvide Buelampemaster af Jernbeton,- Telegrafpæle med et Strengesystem af Traade. Jeg ser rygende Skorstene, Hjul, Bevægelse, Sol og Røg og hed Sommerluft. - Det er Middag. Murerne standser og gaar ind.
    Der er ogsaa rejst en Karussel paa den grønne Mark. Det er blot en Hat af Sejldug og noget Possementarbejde, snavset og graat. Men det er dog en Karussel! Den har ingen Bund. Den ramler rundt ligesom paa Hosesokker til Lyden af et hvidt Orgel, som jeg vistnok fornærmer med at kalde en Lirekasse. Jeg synes at dette Apparat, der har den guddommelige Egenskab, at dets Musik fremstilles ved Motorkraft - (fuldstændig futuristisk berettiget) - er en morsom og barok Ting, der med mekanisk og beundringsværdig Udholdenhed tamper og prygler Døgnets jammerligste Travere ud i Hovedet paa Hundreder af henrykte Unger, der stormer den paradisiske Forretning. En søsterlig Kastegynge ved Siden af Karussellen etablerer et Stykke rørt Atlanterhav med Baade i høj Sø! Hvem ejer mon disse Ting?  Hvem bor i Teltet? O, det er nogle fattige, landflygtige Zigeunere.
    Mellem Jernbaneterrainet og den blaa Kalvebodstrand hilser jeg Kolonihaver, Grønhed, Smaatræer. Jeg ser Sporvognsremisens lange kongruente Haller, Vestre Fængsel, Vestre Kirkegaard, Valby, Frederiksholms Teglværker.  Jeg ser Dybbølsbroen, Gasværkshavnens Skibe og sorte Kraner, der ligner Insekter med lange Sugesnabler.  Jeg ser den blaa Kalvebodstrand, hvor Solen flimrende fakler og spiller, Køge Bugt. Der ligger Amager ovre. O, det er Kongelunden, Taarnby med Taarnby Kirke. Langt, langt bort kan jeg se. Farver, lange Flader, Horizonter, Linjer og Perspektiver. Jeg hører den levende og glade Dag. Dens Larm strømmer ind ad min Rude. Det blaa Vand henrykker mig, og al den sommerlige Grønhed er jo selve den hjemlige Lykke. Solen, Mildheden, Livet, selve den ny Følelse af at være til.
</prose>
</body>
</text>

<text id="boennelycke2023121706">
<head>
    <title>Sang til en Banegaard</title>
    <source pages="44-48"/>
    <quality>korrektur1,kilde,side</quality>
</head>
<body>
<prose>
Lørdag Eftermiddag i Køln gik jeg paa <i>Hauptbahnhofs</i> Perron 4 og saa Togene, som kom fra Paris, fra Rotterdam, fra Berlin, fra Wien. Selv skulde jeg med det store Eftermiddags D-Tog til Plamburg. Det gaar 4<sup>10</sup> Ef.  fra Køln og holder kun i Dusseldorf og Hannover. Det gør Westfahlen og Nordvesttyskland paa knapt 5 Timer, Tysklands næsthurtigste Tog. I Løbet af min halve Times Ventetid talte jeg 32 Tog. Lokaltog, Eksprestog, elektriske Tog. De kom og gik med fortryllende Lydløshed, med en Knaphed og Præcision, der beruser en moderne Iagttager. Det var det store, centrale Jernbaneknudepunkt, Køln Hauptbahnhof, berømt paa det evropæiske Continent.  Mit Hjerte var stolt over at føle sig i Trafikens kogende Midte, i det moderne Samkvems Malstrøm, i det tyvende Aarhundredes Travlhed.  Det var en lykkelig og rig halv Time.
    Dér holder Pariserekspressen; netop som jeg gennem Tunnellen naar op paa Perronen, ankommer den fra Berlin.  Jeg naaede lige at høre en svag Lyd af Bremser. Det er Sommer i Juli.  Perronen er en panisk Stime af Rejsende, Damer med hvide Hatte, champagnefarvede Støvler, forpustede Ansigter, Dragere, Jernbanefolk, Soldater, Officerere. Jeg beundrer denne tilsyneladende Forvirring af kommende Toge, af ilende Mennesker, af Klokkeslet, for dens absolute Balance, dens normalt funktionérende Indre. Jeg begejstres af denne Uros Ro. Folk ved, hvor de skal hen. Her høres ikke megen Raaben, men jeg hører derimod Latter og Udbrud af glad Oprømthed.  Waggonerne i Pariserekspressen synes allerede fuldt besatte, de Rejsende har slaaet Vinduerne ned, og jeg ser barhovede, elegante Herrer, der sidder og læser »Kølnische Zeitung», »Illustrierte Zeitung«, »Elegante Welt«. Toget bestaar af et højt, nægten kort Lokomotiv, hvis Kedel ligger højere end Waggonernes Tage. Det kunde godt, med sin idelige, dæmpede Snurren og Spytten af Ventilerne, minde om en irriteret Bisonokse, der skyder Ryg og sænker Hovedet i Angrebsstilling -. Dernæst af to, lange Postboggievogne uden Ruder, Baggagevogne, Spisevognen, som er tysk. De franske Vogne i Toget gaar lige fra Berlin til Paris. Berlin, Cologne, Paris!
    Med pludselig Uventethed for den, der har Vanskelighed ved at finde ud af den complicerede Kursbogs Labyrinther af Togtider og Rutetabeller, glider Toget ud af Banegaarden, samtidig med at et andet ankommer. Det er det gennemgaaende Hurtigtog fra Vlissingen og Rotterdam, Englandstoget, som nu hedder Orienttoget. Det gaar over Wien helt igennem til Konstantinopel.  O, disse fremmedartede Sovewaggoner, der lave, nøddetræsfarvede er bygget med torpedoformede Ender. Vinduerne minder mere om Koøjnene i en Damper. Det er et Tog, der ikke standser i endeløse Mile ad Gangen, kun i Storbyerne, paa de internationalt befærdede Banegaarde.  Det medfører Passagerere af alle mulige evropæiske Nationaliteter, mest Englændere, tyrkiske Turister, Amerikanere!  Velkommen, du rullende Førsteklasseshotel, du Tog, som ikke medfører tredie Klasse! Er Lord Crawford med Sønner med? Asquith jun.? God Rejse gennem Tyskland, Østrig, Serbien, Rumænien, Bulgarien, Tyrkiet, til Konstantinopel, Eders Bestemmelsessted.
    Jeg føler et navnløst Velvære ved denne Livsfornemmelse. Jeg følger alting med mine Øjnes lidenskabeligste Iver, jeg godtgør, at jeg befinder mig paa det evropæiske Continents største Banegaard, Køln Hauptbahnhof, hvor Verdenstogene fløjtende hilser paa hinanden, i et Glimt; hvor Verdensmenneskene søger til for hurtigst at komme videre med de rullende Hoteller, D-Togene! Jeg erindrer ikke at have nydt Livet i nogen halv Time med en saadan Intensitet som hin Lørdag Eftermiddag, en Sommer i Juli, paa Køln Hauptbahnhof, Tyskland. Jeg husker, at jeg ingen Steder længtes hen.  Jeg husker den underlige Følelse pludselig at være fri for nogen fortærende Rejselyst, for Trangen til at se alle de store Stæder, Metropolerne. Thi det var, som om de alle var kommet til mig her. Paris, Wien, Hamburg, Rotterdam, London, Berlin, Konstantinopel.  Jeg fik en Duft, en Hilsen samtidig fra alle de attraaede Byer, fra alle Landene. Jeg vil mindes dig, du trafikkerede Plads, du Hjerte i det store Kredsløb, hvor D-Togenes Pulsslag ruller Menneskelivet afsted, hvor alle Sprog summede med sød Fremmethed i mit Øre, hvor Somrens Sol varmede hedt og gyldentstøvet gennem Hallernes Glastage ned over myldrende Mennesker, ned over D-Togene paa Køln Hauptbahnhof, Perron 4, Tyskland.
</prose>
</body>
</text>

<text id="boennelycke2023121707">
<head>
    <title>Sang til en falden Ven</title>
    <source pages="49-50"/>
    <quality>korrektur1,kilde,side</quality>
</head>
<body>
<prose>
O dine Veje viste dig da dine Maal, min Ven, som troede dit Liv en endeløs Vandring. Og en Kugle var Nøglen til dit Hjem, du som sørgede over din Hjemløshed. Nu spørger du ikke mere de viseste Mænd i Verden om Livets Gaade; thi det Smil om din blege Mund siger, at nu har du løst den . . .
    Derude hentede du Lykken, derude fandt dine hede Drømme Ro. Derude udløstes din bitre Trang til at favne, naa Livet i et logisk Møde med Døden . . . Derude svandt din spottende Mine, dit fine Ansigts ydre Kulde, Stenen i dine Træk bort i et fremmed Smil. - Siger det mig, at du fandt din Haabløshed unyttig? Siger det mig, at intet er Spot værd? Eller siger det mig, at alt er Lykke?
    Du var ung og ensom i Verden. Du prøvede paa at helbrede din raa Sorg, din Sjæls brændende Øde. Det Smil, du nu smiler, synes at have sænket en Regn i dit Hjertes endeløse Ørken.  Er det Afglansen af en, hinsides levende, Lykkefølelse over din Død?
</prose>
</body>
</text>

<text id="boennelycke2023121708">
<head>
    <title>Krigshymne</title>
    <source pages="51-52"/>
    <quality>korrektur1,kilde,side</quality>
</head>
<body>
<prose>
Hengiv Jer, Kammerater, i Lytten til Sangen i Luften. Den lystigste Lyd er den, der lovsynger Døden.  Fløjt med den melodiske Fløjten af Fuglene, Projektilerne -. Fløjt den berusede og unge Overmods Fanfare!  Fløjt som det fløjter det natlige Fugletræk deroppe. Fryd Jer over denne dødelige Form for Underholdning. Vid, Kammerater, at hele denne spidsnæbede Sværm Fanden gale os ikke ved, hvor den vil hen -.
    Hører I dette Presto af ulyksaligt travle Maskingeværer? Disse Mesterspillere tror at myrde Stjernerne -.  Skvadderhoveder! Skyder I med løftet Visir paa 200 Meters Afstand?
    O, i denne aandeløse Trommeild, Kammerater, i denne af fløjtende Jernfugle befærdede Nat sker Udløsningen af umaalelige Fond af Kræfter, som for os, der <i>skal</i> dø, er den gudskabte Skønhed. Thi hvad er denne Nats aandeløse Torden, hvad er Fugleflokkene, Projektilernes yndefulde Fløjten, hvad er Humlebierne Granaternes Summen imod Maalet, hvad er Lyden af Flugt og Sang og Drønet som af Verdners Undergang imod Lyden, o Lyden af vort eget unge, bankende H jerte slag ...?
</prose>
</body>
</text>

<text id="boennelycke2023121709">
<head>
    <title>Asfalten</title>
    <source pages="53-54"/>
    <quality>korrektur1,kilde,side</quality>
</head>
<body>
<prose>
Jeg er en Løber i Gaden, en Dreng, der er hvervet af Hvileløsheden, Rastløsheden, den hvirvlende Bys vilde Jag. Jeg føler en Dag paa mit Hjerte og kender mig mager af Forrendthed.
    Jeg er Asfaltens Søn, der stenes og slides af Drømme om Biler og Kiosker, Fliser, Facader, Butikker, Markiser, larmende Hjul og Sporvogne. Min Far var en Sten. Min Slægt er det ubarmhjertige Jern..
    Men hvem er min Moder?
    Jeg er en Løber, hvis Fod er øm af Distancerne, af Væddekampens Anspændelse, af aarelang Flugt over Asfalten, der blev min Bane. Jeg er min Bys tro og udholdende Løber, i hvis Hjerte Budskabet om Vilje, Ungdom og Sejr ligger indkapslet. Og mine Hænder er knyttede i Løbet.
    Mig smerter den haarde Gade, mig smerter de stenede Facader, de larmende Vogne, Reklamernes skrigende Bogstaver. Mig smerter Asfalten, hvis Søn jeg er. I Udmattelse hvisker jeg: O, hvem er min Moder?
    Er det den blaa Himmel? Er det den gavmilde Sol? Er det den Blæst, der husvalende stryger min Kind? Er det de rislende Blade?
    Jeg føler jeg Dreng kender Gaden.  Jeg kender det at møde en Vogn fuld af duftende Blomster. Jeg kender det læskende Smil hos en ung Pige. Jeg kender det stimulerende Haandtryk af en Ven. Og medens jeg hvervet af Hvileløsheden, Rastløsheden løber imod de dunkle Maal, jeg aner, jeg <i>engang</i> vil naa - søger jeg Hvile hos de duftende Blomster, Lindring hos en ung Piges Smil, Tilflugt til en Vens Haandtryk, til den blaa Himmel, Solen og den milde Blæst, den søde, rislende Lyd af Blade -,
    spørgende:
    Er alt det min Moder?
</prose>
</body>
</text>

<text id="boennelycke2023121710">
<head>
    <title>Tivoli</title>
    <source pages="55-57"/>
    <quality>korrektur1,kilde,side</quality>
</head>
<body>
<prose>
Hvorfor hader I Haven i Byens Hjerte? Venner, vær gode Københavnere!  Gør Haven til det illuminerede Centrum for Livsglæde. Smyk de gamle Gange med Eders røde, gule og hvide Fodtøj, Eders Klæders festligt stiliserede Farver. Forkynd det elegante Livs Berettigelse. Skønhed! I Damer, hvis slanke Lemmer og hvis beherskede Gang jeg elsker og Eders Armes Ynde, lad Eders spraglede Parasollers Silkefaner veje under Løvet.  Smyk Livet med Eders Smil! Kys Alverden med en venlig Mine -.
    Dit eget Hjerte er kedsommeligt.  Byen og Haven i Byens Hjerte er det aldrig. Iklæd din Sjæl Junis Solskin.  Bad Nerverne i Musik. Hengiv dig til Dansens rytmiske Liv. Tango. Maxixe.  Du som kender Vidunderet at fatte om Pigelænd, en smal, elastisk Ryg, der fjedrer som Rytmen i et godt Vers, du, som elsker Ynde, Lethed, slanke Lemmers Bevægelse, Øjnes Glans og en fint tegnet Mund -, du som kender en Fods usigeligt skønne Bygning, berus dig bevidst i denne æventyrlige Virkeligheds Detailler. Elsk Livet. Lev!  Hæng i med Forpoterne!
    Gaa paa Bodega, Kinzi, Wivel, Olympia, Grøften, Svensson. Gaa allevegne.  Styrt dig barnagtigt i idiotiske Rutschebaner.  Vær Filolog og analysér Pigehvinene.  Studér Larmen. Vær glad!  Spis Is, gnask brasilianske Nødder.  Nyd din Amontillado! Fordyb dig i Forvirringens maleriske Pragt. Det er din By, du elsker.
    Jeg anbefaler dig at bevare Balancen.  Derfor, gaa ikke i Koncertsalen; thi da vilde, unge Sjæl, du dø af Latter over et ynkeligt Teaterpublikum, der i sort Gravalvorlighed forsumper i literær Musik. Foragt Schnedler-Petersen, denne sentimentale Mand, hvis Smag og Mangel paa Kendskab til moderne Musik har gjort Koncertsalen til vort musikalske Vartov. Vend dig, du som søger og elsker Musik, mod »Virvar«, »muntert Hjul«, Karusseller og tallerkensmadrende Ungdom!  Sving Pigerne og sværm ved Søen, thi dér ligger Byens natligt skinnende Hjerte!
    Had ikke Haven! Løft dit Hjerte under dens gyldne Løv. Kys hende, der leende møder dig, gennem dit eget Smil, og mærk, hvor dit Blod synger, o, Ungdom.
</prose>
</body>
</text>

<text id="boennelycke2023121711">
<head>
    <title>Raadhuspladsen</title>
    <source pages="58-65"/>
    <quality>korrektur1,kilde,side</quality>
</head>
<body>
<prose>
Jeg vil aldrig glemme denne velsignede Dag. Navnet Sommer har skrevet sig i Uforgængelighed i mit Hjerte, i et stedsegrønt Minde om Dagenes Dejlighed. Hvordan skal jeg gøre dem til mine? Jeg lovpriser i ekstatisk Vanvid dette Centrum for København, Raadhuspladsen, en Højsommerdag i Juli, hvor Hotellernes Markiser raaber festligt hvide i Solen, hvor den kære Asfalt er blank af Trafik, Luften ceylonblaa, og Pigerne hvide fra Sko til Skærmhatten. Elskelige, elskelige. Raadhuståarn et glimter gyldent, Sporvognene vaager overfyldte over Trafikens Skønhed, Travlhedens Helligdom. Cyklerne, o Cyklerne synger, ringer, melodisk, yndefuldt og fint. Dagen kimer sin Larm sødt ind i mit Øre, Sommerdagen, Farverne, Livet.
    I Metropolets Midte, i Verdensstaden Københavns Centrum Raadhuspladsen vil jeg hensynsløst imod min Skæbne lade Timerne bringe mig Rækker af Glæder, af smaa, myldrende Oplevelser.  Færdslen, Malstrømmen skal være den brusende Flod, hvori jeg bader mig i stum og ydmyg Henrykkelse.
    Jeg runder Pladsen fra Vestervoldgades Fliser, sluger Sidste Nyt fra Krigsskuepladserne og Ufredens og Forfærdelighedens Verden, studerer Fotografierne i Pressens Vinduer. Kejser Vilhelm i Col del Rosso paa den italienske Front. Engelske Flyvemaskiner i Start.  Amerikanernes Indtog paa Piccadilly.  Møde i Ungarns Deputeretkammer.  Jeg gaar videre, møder de forkyndende Avissælgere, til hvem jeg beslutter at skrive en Tropsang, en Opsang, en virkelig skøn Tekst til Grund for deres Raaben, som jeg synes mangler Fasthed, Farve, Ungdom og Klang. De tjener Aktuellitetens hellige Sag! De propaganderer for Øjeblikket, af hvilket alting afhænger. Nuet. Det, som er.  Dets Pris! Jeg lytter til det hvide Døgns disharmonisk bankende Hjerte. Sidste Nyt fra i Dag. Østrig sulter. Irlænderne gør Revolution!
    Frederiksberggade. Strøgets snævre Gab spyr sine Mennesker ud, sine ilende Tusinder, sine Glade, sine Travle, sine Rige, sine Trætte, sine Onde og Gode. Op af den forvirrede Strøm, den bestandigt vekslende og duvende Menneskeflod dukker Dagens Ansigter iblandet med Sommerens valfartende Gæster i København: Jesper Simonsen, Sam Eyde, Bjørck, Burmester, Frits Johansen (Eksportøren, Kvægtorvet!) Friedmann, Fonnesbech, Cajus Bruun, Arne Petersen, Rump, Fabricius. Kommer der ikke flere? Det er mit myldrende Kor. Der er mange, mange. Det er min Bys Mænd som smiler, som haster afsted, som grubler i Ansvarets Navn, som sætter Bevægelse og Hvirvler i Tingene, som ler. Velkommen til den aabne Raadhusplads, til Aviserne, Sporvognene, Droscherne, til »Paraplyen«, Industricaféen, Bodega, Dagmarcaféen, Paladshotellet. Velkommen til den elskede Plet, hvor vi lever, føler at vi virker, og hvor vor Vej gaar.  Velkommen til denne Julidag i vor unge, smilende Bys Midte!
    Jeg baner mig Vej gennem Menneskemylderet, spejdende efter Mennesker, jeg slet ikke kender, sammenlignende Ansigterne, studerende Gangen hos en ung Pige, som pludselig kommer imod mig. Jeg genser jublende Anledningen til at falde i Forbavselse over den menneskelige Skabning. Gud hjælpe mig, hvor hendes Fod er et Mesterværk, som i dristig Ynde forraader Skaberens kolossale Følelse for Linjerne, Kærlighed til Fodens Idé. Det er Edens forklædte Eva i musegraa Spadseredragt, Tyllshat, hvid Ræv, sølvfarvede Raasilkestrømper og Ruskindssko, hun er skabt i Dag, i denne Time, i dette Mødets søde Øjeblik, hvor hun ligesom springer ud i min Bevidsthed - en ung og bøjelig, blidt susende Sølvpoppel. Jeg kror mig, jeg soler min hvide Vest i Glansen af dit himmelske Blik. Spejl dig du skønne, i mine blændende ulastelige Lakstøvler. Vi Ungdommen møder hinanden, vi har Smil tilovers. Ha, beundrer du Linjerne i min tynde Paraply? Det farer som et saligt Budskab igennem mig, da hun smiler. Hvad, du Verden, du skønne Dag, skal jeg fordre mere end dette Evasmil? Er der Paradis paa Raadhuspladsen?  En ung Piges Smil! Ak, Asfalten blir som en Have, hvor et Hjertes momentane Sum af ømme Tanker blomstrer som Aurikler, Jasminer og Stedmoderblomster -.
    Fortumlet et Sekund af denne Oplevelse opfatter jeg pludselig en Summen af fremmede Tungemaal, Detonationer, der kalder Udlandene frem i min Bevidsthed. Jeg vil vidne ved Eder Bulgarer, Russere, Finner, Tyskere, Amerikanere, Negere, Svenskere og Englændere, fra Varna, fra Moskva, fra Helsingfors, fra Hamburg, fra New York, fra Stockholm og London, at denne By, København, denne Plads, Raadhuspladsen er et værdigt Søsterbillede til de store Metropoler, er en Verdensstad som Eders, er en By af Continental Pragt, Storstadssnit, af Elegance.  Ser I »Terminus«, som løfter sig derude? Ser I Dampen fra de underjordiske Toge? Ser I Boulevardernes Løv? Ser I den blaa Røg over Wivels Restaurants franske Køkken? Ser I Kuplen paa Axeltorvs Bank? Kuplen paa Dagmar, Taarnene paa Bristol (hvor er, o din forsvundne, yndefulde Fortovscafé?), Raadhuset og Paladshotellet?  Ser I denne mægtige Arena af blank Asfalt, hvor Sporvognene drejer, Bilerne manøvrerer i Strømmen, Equipagernes Seletøj ringer, og det nationale Tog af Cykler synger sødt og symphonisk? Jeg vil høre Eders ubegribelige Sprog bekende, at I glade gæster en smuk By. Det er Nordens unge Hovedstad, vor By, vor By.
    Fortovscaféerne. Her blomstrer et Liv af Elegance og Skødesløshed. Her slænger vor Bys internationale Selskab en Eftermiddagstime hen, i Beruselse over Gadernes Charme, i Stilhed, i Stilheds Fest. Se, en Dame sidder bøjet over sit Bords hvide Dug. Hendes Hænders Ynde, hendes Bevægelser henrykker mig. Fortovscaféernes Milieu af Mennesker tiltaler mig rent artistisk, deres Bevægelser, deres Lydes Sammensætning, Farvernes Vekslen og Uro.  Jeg slænger min lange Krop i en umærkelig rytmisk Takt til disse Stemmers og Bevægelsers Musik. Jeg læser interesseret i Ansigter og Øjne, og nyder denne Følelse af et Blik, der hviler paa mig. Der skinner et Par blanke, hungrende Øjne. Se, disse sorte, funklende Stene, der udstraaler al Kvindens Hemmelighedsfuldhed og Magt. Hun kunde se ud til at være en Russerinde.  Hun sidder med Benene overkors og hendes Knæ danner under hendes Kjoles fine, lysegraa Klæde en lille Pyramide af Foldernes decente Ynde. Hun minder mig om Marie af Orleans!
    Jeg runder Pladsen videre forbi Caféen.  Raadhuset! Nyrops Hus, Muslingeskallen.  Paa Trappen staar jeg og ser Pladsen myldre af Mennesker, hvide Kjoler, Straahatte. To Vogne komme kørende, hvidkjolede, hurraraabende Studiner. Under deres kinesiske Parasoller og den smykkede Vogns Løv sidder denne glade Klump unge Piger og istemmer rungende Glædeshyl, der nærer min Festfølelse, min Glæde. O, denne Dag paa Raadhuspladsen. Leve dens Travlheds Skønhed, leve dens hvide Kjolers flygtige Fest, leve den gyldne Dag med grønt Liv, Vogne, røde, kinesiske Parasoller, Hovslag i Asfalt, Fortovscaféer, Kolonner af hvidt faklende Markiser, leve dens Duft og continentale Skønhed. Hurra! Hurra! Hør Studinerne. Hurra! Hurra! O, Piger -.
    Industricaféen. Jeg gaar over mod Paraplyen. Jeg gaar mod Strømmen, som kommer inde fra Byen, denne velgørende Trængsel og Trafik, som jeg tørster efter og begærligt har kastet mig i. Jeg ved, at jeg gaar paa min Raadhusplads, min elskede Raadhusplads.  Jeg ved det, og jeg grunder paa det. Jeg er i min Bys Midte, i den hedeste Menneskestrøm, midt i den mangfoldige Ytring af Liv, hvor jeg aldrig er hjemløs.
</prose>
</body>
</text>

<text id="boennelycke2023121712">
<head>
    <title>Sporvognen</title>
    <source pages="66-82"/>
    <quality>korrektur1,kilde,side</quality>
</head>
<body>
<prose>
Jeg har snuppet en Linie 9 paa Holmens Bro, o Holmens Bro, og sætter mig mod Sædvane ind i Vognen.  Passagerernes numeriske Overvægt er, som altid i Hovedvognen, Damer, og de forvirrer mig ved alle at være klædt i Hvidt. Jeg kommer til at sidde overfor en Herre i Jaket og Cylinder, en Mand der synes at være umaadelig sikker paa sig selv (jeg hævder, at der hører Personlighed til at køre i Sporvognen). Den intime Nærhed fremmede Mennesker pludselig kommer hinanden i en ufrivillig halv Time ægger Folk til instinctmæssig Hævdelse af deres Individualitet, hvilket undertiden af mindre taktfulde Mennesker afstedkommer Misforstaaelser, Udslag af Vigtighed (Mangel paa Sans for Selvhævdelse. Vigtige Folk er Folk uden Individualitet). Udslag af Misundelse.  (O, Usalige, som lider af denne, Følelse.) Det er saa øjensynligt, at Herren med Cylinderen lige overfor mig føler sig afstivet af sine Benklæders knivskarpe Buksefold, af sin Jakets enkle og monumentale Snit, af sin vanvittigt høje Flip, der faar mig til at tænke paa kommunale Vandbeholdere paa Landet - endvidere sin netop studsede Mustache, og sidst men ikke mindst af Bevidstheden om Brændfladen i hans, det skal indrømmes, ulastelige Silkehat. Udtrykket i hans Ansigt er saa utilgængelig stramt, saa utilnærmelig koldt, at det synes at danne et paalideligt Spejlbillede af hans Sjæls ulykkelige Fond af systematiseret Tværhed - Vorherre bevares, sikken et Ansigt, paa en sommerlig Augustdag Klokken 2 om Eftermiddagen!  Jeg slutter, ud fra den filosofiske Sans for Logik, der er <i>min</i> Selvsikkerhed, at en Mand med en saadan Mine af umotiveret Hovmod er blottet for Individualitet -. Hans Mangel paa Personlighed har øjensynlig taget hans Forfængelighed under Armen i det Øjemed at se kolossalt <i>personlig</i> ud. Han er det <i>komiske</i> Element i Sporvognen.
    Ved hans Side sidder det <i>vemodige</i> Element. Er det denne Herres altfor unge Frue? Umuligt. En ung Dame af en saa dæmpet Apparition, dette øjensynlige levende Indbegreb af kvindelig Stilfærdighed, som øjeblikkelig henrykker mig og tilintetgør det ubehagelige Indtryk af Herren lige overfor mig, kan ikke staa i nogen som helst Forbindelse med denne væmmelige Ufordragelighed. Og dog! Sæt nu det er hans Kone? Han er desværre ikke gammel nok til, at han i værste Tilfælde kunde være den unge Dames Far. Jeg sidder med pludselig Heftighed og ønsker, at det ikke maa være Mand og Kone. Tænk, sikken et Helvede for denne yndige, unge Dame.  At være gift med en saadan Eddikefigur.  Det slaar mig, at det er i vemodig Fortabelse over sit Ægteskabs Grusomhed, at hendes himmelske Øjne staar fulde af den ømmeste Sorg, af en bedaarende, underlig veg Melancholi, der fylder mit Hjerte med den ridderligste Medlidenhed. Selvfølgelig!  Det er Mand og Kone. Hans elegante Jaket og Hat staar jo ildevarslende godt til hendes lysegraa, fine og enkle Spadseredragt, hendes hvide Hat, hvis Knaphed og Elegance synes skabt af en Mangel paa Detailler i Prydelsen, hendes smaa, yndige Hænders hvide Glacéhandsker, og disses hvide Parasol.  Jeg bliver grebet af en Angst for at hun virkelig skal være gift med denne Tyran. O, disse sænkede Øjne, denne Hage, dette sænkede Ansigt - saa, nu løfter hun Hovedet, det er en veritabel Begivenhed for mig, at hun sidder dér lige overfor mig, og betager mig med sin Skikkelses dæmpede Fornemhed, hendes (ja, jeg siger det) <i>Aasyn;</i> thi dette er intet Ansigt, det er et Stykke vemodigt Uvirkelighed, det er Kvinden -.
    Jeg vilde ønske, at hun ikke var den Herres Hustru. Gud, hvor vilde jeg ønske det! Det er mig i dette Øjeblik Livet om at gøre. Tænk, hvis hun var <i>min</i> Kone? Saa vilde hun sidde ved Siden af mig og kaste Glansen af sin Skønhed over mig. Hun vilde fylde mig med Ærbødighed, med Hengivenhed.  Jeg vilde, paa Baggrund af denne Tyran dér ovre, være selve den nidkære Hensynsfuldhed overfor hende, Summen af baade menneskelig og attraheret Ømhed. Jeg vilde være stolt indtil Ydmyghed over at sidde med hendes elegante og blide Ungdom ved min Side. Jeg vilde tage hendes Arm og hviske til hende: Hyss -. Men jeg vilde fortsætte: Kære, se hans Ansigt, paa en Sommerdag, hvor det ra aber af Umenneskelighed, Kulde og Glædeløshed.  Synes du ikke, det maa være forfærdeligt at skulde se saa sto rsnudet ud? - Og hun vilde svare: Jo, uha, han ser fæl ud. Han ser ud, som om han havde Lyst til at prygle alle Mennesker -. Og jeg vilde endelig sige: Elskede du, jeg hopper af her ved Kongens Nytorv. Jeg kan naa at købe alle de Blomster til dig, jeg længes efter at give dig -.
    Men hun er vel hans Kone alligevel.  Ak -.
    Ved Siden af mig sidder Sporvognens <i>flittige</i> Element. Det er en ung, hvidkjolet Studine, der sidder bøjet over en aaben Bog, saavidt jeg kan se, Søren Kierkegaard. O, læs ikke saa meget i Dag, du flittige, unge Pige.  Det er jo Sommer. Sporvognen er fuld af Sol og lyse Farver, og stundom et grønt Skin af Gadernes Træer. Men hun læser. Der er egen drenget Sammensunkethed over hendes spædlemmede Skikkelse. Hun kryber ligesom sammen om Bogen i en af Tilfældet rytmisk set vidunderlig komponeret Stilling. Hendes Optagethed forskønner hende. Jeg ser hendes solbrændte Hals. Hendes ene Fletning har i malerisk Skødesløshed slængt sig om hendes Skulder og forsætter ned over hendes Bryst. O, hvis hun var min Søster, da vilde jeg vaage over hendes Flid og ikke forstyrre hende; thi Alvoren er værdifuld, Optagetheden er en uerstattelig Ting. Søster, vilde jeg sige, læs du blot flittigt, hellere end at sidde og se paa denne væmmelige, storsnudede Herre dérovre, som fylder hele Sporvognen med sit Stenansigt. Bliv du blot siddende bøjet over din Bog og lad din Flid tale: Se, saaledes søger jeg Opdragelsen. - Men jeg vil ikke vredes og ikke ærgre mig. Jeg vil fordybe mig i Læsningen af denne Fletnings gyldne Traade, i dette funklende lyse Haars Linier, som taler Skønhedens usigelige Sprog. Jeg vil være optaget som hun og med den samme Alvor. Jeg vil forklare Detaillerne i hendes Holdning, Hovedets andægtige Bøjning, Armene, der samler sig mod hinanden, de svagt løftede Knæ, Føddernes yndefulde, ubevidste Staaen paa Taaspidserne næsten som en Danserinde - alt det der giver hendes unge Skikkelse Linjernes Fest, Rytmens Skønhed, Formernes Ro og Balance.
    Kongens Nytorv. Vognen genlyder pludselig af glade Stemmer, der faar alle Passagererne (ogsaa mig) til samtidig at dreje Hovederne mod Døren.  Studinen ser op fra sin Bog, kaster med Hovedet og slynger Fletningen tilbage over Skulderen. Den vemodige unge Frue ser mild og undrende paa de nye Passagerere. Studinen læser videre. Den komiske Herre drejer Hovedet med en vidunderlig grinagtig, formel Langsomhed og ser ondt paa de indtrædende, to unge, solbrændte Piger med Badegarderobe, Badedragter og Haandklæder rullet op i nogle ny, skinnende Bæreremme. Der maa være hændt dem et eller andet fornøjeligt) for de ler endnu, dæmper overgivent paa hinandens Latter, den ene synes at være særlig ustyrlig; thi hun lader til Venindens lange »Hyss« en klar, klingende sund Latter høre. Jeg hilser hendes blændende Række af hvide, velplejede Tænder. De er Sporvognens <i>glade</i> Element.
    Til min hemmelige Jubel og udelte Tilslutning faar denne aabenbart sunde og livsglade, unge Pige, den kaade, pludselig Øjnene op for sin formelle Kammerats gennemførte Kulde og Ufordragelighed. Hun slaar sine Øjne, der virker paa mig som stærke, blaa Blomster, der pludselig springer ud op paa den <i>komiske</i>, som har Aandsnærværelse nok til ikke at fortrække en Mine. Med et Udtryk af fortrædelig Dristighed falder hendes Øjne paa mig, der maa bide Tænder for ikke at briste i Latter - men det stærke, kvindelige Instinct, der aldrig gætter forkert, forklarer hende i et Nu Passagerernes Gruppering i Sporvognen, og hun giver sig til at puffe Veninden i Siden med diskret Energi, som vilde hun sige: Se ham dér, se ham - ham der stikker Hovedet ud af sin Flips hvide Vindu - du, Grethe, hvad synes du? - Syss - siger Grethe -.  Jamen, hvor er han <i>spøg</i>. Han sidder i en Slags gravetetisk Rædsel for ikke at falde ud af Vinduet -.
    Ny Latter. De ler begge to med smittende Klangfuldhed og absolut Hjertelighed.  Den <i>kaade</i> maa have fundet noget vanvittigt morsomt ved den <i>komiske</i>, der synes at føle det. Latterens klingende Nærhed irriterer ham synligt.  Han stram mer Munden endnu mere, retter sig. Han er nu, for hele Sporvognen, blevet et Offer for disse unge Pigers ubarmhjærtige Munterhed.  Den <i>kaade</i> kaster sig ind til Veninden for at begrave sin Latter, og denne tøjler sin med alle spændte Ansigtsmuskler.  Da glemmer jeg pludselig Situationens Komik for den Stilling, hvori den kaade sidder bøjet mod Veninden.  Hun ligesom <i>ligger</i> imod dennes Skulder. Der er en fortryllende Flugtlinie fra hendes Hoved til hendes Fod. Hvilken Stilling for en Maler, en Billedhugger. Armenes Linier'paralelliserer sig paa en berusende Maade med Legemets. Der kommer en pludselig Helhed over hendes i dette Øjeblik hvilende Skikkelse. Jeg føler Lyst til at sige til hende: Bliv siddende, aah, bliv siddende. Hvor er De nydelig som De ligger der. Javist er det fuldkommen upassende, men det er alligevel smukt. Hvis Mennesker i Almindelighed havde større Sans for Skønheden, vilde de have lettere ved at se bort fra det upassende . . .
    Hendes hvide Ninonkjole viser hendes Skikkelses solide Bygning. Jeg gætter, at hun er Holdkapsvømmerske.  Hun maa under en Svømning ligge nydeligt og harmonisk i Vandet. Hendes Bevægelser maa have Enkelthedens monumentale Gratie, Balancens Pathos. Hendes Tag med Armene maa være kraftige, sikre og knappe. Eller i et Udspring fra en høj Vippe. Hun maa ligge med elegant Ro i Luften, som en Fugl, som en Pil paa sin egen Bue, som et Beherskelsens legemliggjorte Nu, hvor Skønheden bestaar af Linjer i Ligevægt - hun maa forsvinde og komme op som en Vandenes Datter, der fødes vaad af Elementet, - der er jo nogle af Fiskens Linjer i hendes Bygning. - Dette sidder jeg og grunder paa, og bliver Sporvognens <i>tankefulde</i> Element.
    Pludselig bliver jeg bange for Tanken om den Lethed, hvormed unge Piger finder én eller anden komisk Side hos en Mand. Jeg tager mine Øjne til mig af Frygt for at de skal blive opmærksomme paa, at jeg sidder og iagttager dem. Jeg lader dem more sig videre, og undersøger de to Passagerere i Sporvognen, som jeg endnu ikke har haft i Øjensyn, naturligvis to af det hvidklædte, svage Køn. Den ene er Sporvognens <i>barnlige</i> Element. Den anden dens <i>ligegyldige</i> Element.
    Den <i>barnlige</i> er en tolv-fjortenaarig Pige, som sidder ved Siden af den <i>vemodige</i>.  De klæder hinanden. Der er ligesom et Trin fra den unge Frues blide, vemodige Undren ned til Barnets fuldkommen overraskede Ansigtsudtryk.  Uden egentlig at iagttage Passagererne i Vognen sidder hun og følger alle med Øjnene paa en egen levende, nervøs Maade, der røber Barnets uendelige Modtagelighed. Jeg lægger Mærke til, hvorledes den <i>komiske</i> virker med Skræk paa den barnlige.  Uden at kunde forklare sig sin Angst for ham, sidder hun og ser ganske benouet paa dette Ansigts ubevægelige Udtryk af brutal Kulde. Hvis han sagde et eller andet til hende, vilde hun raabe om Hjælp. - Benene under den korte Barnekjole er ganske spinkle, men virtuose i Linjernes Finhed. Der er en fjern Anelse af Udvikling i dem.  Og saa har hun de allerkæreste smaa Knap-Lak-Sko paa. Hendes Vrist er ligesom hendes Haandled spinkel. Hendes Hænder er foldede, barnligt og ubevidst, hendes Stillings Clou, som klæder hende usigeligt. Hun foretager sig ingenting. Hun bare ser og ser.  Ogsaa paa mig.
    Jeg ved ikke, hvad det er i mig, der gør, at jeg bliver dybt alvorlig, naar jeg ser paa dette Barn. Øjnenes Verden er en anden end Øjnene hos en Voksen. Man ser lige igennem hende, og den Aabenhed, der ligger i hendes Blik, fylder en med stum Ærbødighed.  Jeg tænker paa den <i>kaades</i> Øjne. Hvor de er ladet med uforskammet, bevidst Skælmeri. Hun var begavet og sikker.  Hun var glad og flabet, og allerede moden af Forstand. Jeg tænker paa den <i>komiske</i>. Hvilke Øjne! Hvilken skrigende Mangel paa bevaret Barnlighed røber de ikke? Hvilken isnende Uvenlighed! Hvilket Fond af meningsløs Vigtighed! Du komiske, bøj dig mod dette Barns Øjne, spejl din Hæslighed i dette aabne, oprindelige Blik, smil for en Gangs Skyld, smil beskæmmet af din »Voksenhed«, som er lutter Unatur og Forstillelse. Hør, de unge Pigers glade Latter. Lær af din Hustrus fine, vemodige Blik. Se Studinens menneskelige og gode Øjne.
    Den <i>ligegyldige</i> sidder for sig selv i Vognens fjerneste Hjørne. Hun ser træt ud. Indifferentismen lyser hende ud af Øjnene. Hun er vistnok (o, undskyld, Frøken) lidt til Aars, men hun er dog i Sommerhvidt. Hvad der foregaar omkring hende, hvem der sidder i hendes Nærhed synes ikke at interessere hende. Jeg gad sige til de <i>glade:</i> Sæt Jer hen hos hende og gør hende glad. Le Eders klare, klingende Latter ind i hendes Øre. Forny hende med Jeres Ungdom, Jeres Friskhed. Sig, du kaade, nogle bragende Vittigheder, saa hun maa le en befriende Latter, le Støvet af sit Hjerte. Men den <i>ligegyldige</i> sidder stille, for sig selv. Hun ænser ingen, og ingen ænser hende.  Hendes Øjnes Fond af Sløvhedens fortærende Smerte fylder mig med medlidende Gru, med Angst for en saa aabenbar syg Passivitet overfor Solskinnet, Dagen, Sommeren. Jeg kan ikke holde ud at se paa hende. Jeg tager mine Øjne til mig.
    Paa Trianglen sker der en lykkelig Begivenhed. Den <i>komiske</i> rejser sig, med en Mine af enfoldig Værdighed, og staar af, og hvad ser jeg? Den <i>vemodige</i> bliver siddende. De er ikke Mand og Kone. Hurra! Hun lever ikke et Liv i Grusomhed sammen med denne Tyran, hvis Forsvinden skaber en lykkelig Stemning i Sporvognen.  Gudskelov, at de ikke er gift! Aah, hvor det lettede. Det er to vildt fremmede Mennesker, som ikke har noget med hinanden at gøre. Hvilket velsignet Øjeblik. O, <i>du vemodige</i>, sig mig da, hvorfor du er saa vemodig? Hvorfor er dine Øjne saa blide indtil Bedrøvethed? Sig mig den lille slemme Sandhed: Er det Koketteri? Eller er det al din Kvindelighed, der ligger samlet i denne dine Øjnes bedaarende Vemod? Ak, hvor du er skøn. Om lidt staar du af, gaar forbi mig, netop som jeg var ved at lære dig at kende. Ak, Sødmen i disse Forbigaaendets Bekendtskaber har ogsaa sin Smerte . . .  Navnløs som Bekendtskabet. Thi hvem er du? Og hvorfor ser jeg dig ikke mere?
    De <i>glade</i> skal til Helgoland og baske i Vorherres blinkende, grønne Vand med deres lykkelige, vitale Lemmer.  Den <i>kaade</i> fulgte den <i>komiske</i> med Øjnene da han steg af. Hendes Ansigts lønlige Copi af hans Stramhed virker med samme Friskhed som hendes Latter. O, du livsglade, sunde Sjæl, dit Hjerte er ladet med Narrestreger, du er en sprudlende Kondensator af godt Humør og harmløse Spilopper.  Solen er i dig, Dagen og Sommeren banker i dit Hjerte, i dit røde, frisk rindende Blod, du Sundhedens blussende Genius. Velsignet være al din Lystighed, den der sætter en Sporvogn paa den anden Ende, og bringer arrige Mennesker ud af Ligevægt. God Fornøjelse paa Helgoland!
    Ved Vibenshus staar Studinen af. Men hvad ser jeg, lille Frøken Flid? Troede jeg godtroende ikke, at De sad og læste Søren Kirkegaard? Og nu ser jeg paa Deres Bogs Bind, at De sidder og læser: E. Phillips Oppenheim: »Et mærkeligt Kompagniskab«. Det gør ingenting, du <i>flittige</i>, hvil dig blot i denne uskadelige, lidt tomme Lekture.  Lad Latinen og Colbert hvile, og lev af Blomsterduft i din Sommerferie.
    Forinden jeg selv staar af, efter denne Sporvognstur, der gav mig Lejlighed til at se Mennesker paa nært Hold, gav mig Lejlighed til at le, til at føle Jubel over Ungdom og Sundhed, til at glæde mig over Sommerens Fest, til at more mig over megen menneskelig Naragtighed, kort sagt: satte mig i mange søde og fortryllende Sindsbevægelser, oplever jeg endnu den Lykke at se den <i>ligegyldiges</i> trætte Ansigt aabne sig i et velgørende Smil, et Svar paa et Smil af den <i>barnliges</i> Øjne, et dybt og oprindeligt Smil af forundret Tolvaarighed, der synes at rumme alt fromt og godt i Verden.
</prose>
</body>
</text>

<text id="boennelycke2023121713">
<head>
    <title>Feberen</title>
    <source pages="83-95"/>
    <quality>korrektur1,kilde,side</quality>
</head>
<body>
<prose>
    Jeg er syg, og har været syg nogle i Dage.
    Endnu, da jeg lægger mig til at sove, er det lyst. Solen, som gaar ned, falder ind af Vinduet. En rød Solstraale falder over mit Ansigt og min Seng ...  Nej, jeg sover ikke. Hvem er det, der kommer?
    - Hvor er Deres Knivbajonet? spørger Generalen.
    Han træder ind paa Toilettet i den gennemgaaende Sovewaggon, hvor min Barndomsven og Kammerat, Ordonnantsen har vist mig et hemmeligt Arsenal, sandsynligvis Reservearsenal af Skeder, Bajonetter, Livremme, Kogekedler, Patronhylstre og Tasker.
    - Tag væk - har han sagt -. Men
skynd dig. Generalen er her -.
    Jeg har set ham for Enden af Waggonens Sidegang, fulgt af sine Adjudanter og Generalstabsofficerere.
    - Hvor er Deres Bajonet? gentager han.-
    Den er borte, Hr. General - svarer jeg.
    - Hvad Nummer havde den? -
    - 10503. -
    - Find Dem en anden. -
    - Javel, Hr. General. -
    Jeg bukker mig ned og finder en.
    - Passer den? -
    Jeg retter mig op.
    - Javel, Hr. General. -
    - Saa de efter, om den var slebet?
    Jeg river Bajonetten af Skeden og føler mig for med min Tommelfinger.  Jeg fryser og føler mine Tænder klapre umærkeligt . . . da jeg svarer:
    - Den <i>er</i> slebet, Hr. General. -
    - Det er godt, 5. Træd ind. -
    Generalen kender mig. Hvorfra, hvorfra?  spørger jeg mig selv.
    Han gaar videre gennem det af store Waggoner sammenrangerede Tog, som, da det blev skubbet ind under Hallen ved Perronen, hvor Kompagniet staar opmarcheret, greb mig med en Rædsel.  De to bageste Waggoner er to tunge Truck-Ambulancevogne. Jeg kender dem straks paa deres smaa, firkantede, blodrøde Kors i de hvide Cirkler . . .  Ellers er det umuligt for mig at se, hvor Toget skal hen . . .
    - Hvorfra kender Generalen mig? - spørger jeg min Ven Ordonnantsen.
    - Det ved jeg ikke - svarer han nervøst. - Se nu og kom ned.
    - Hvor skal vi hen? -
    - Jeg ved det ikke. -
    Det er klart, at vi skal transporteres direkte frem i forreste Linje . . .
    Jeg melder mig tilbage og træder hemmeligt gysende ind paa min Plads.

<nonum><center>♦</center></nonum>

    Tilbage af den Skyttekæde, Kompagniet har formeret paa Linje, er vi vel tyve Mand. Jeg gaar barhovedet i Solheden. Jeg har mistet min Hue.  Dagen er i Middagshøjde, og under hele Fremrykningen, hvor vi bliver uafbrudt og voldsomt beskudt af kvælende, irriterende usete Modstandere, gaar jeg og tager mig til min Pande . . .  Jeg husker ikke, at mine Kammerater under denne Fremrykning, hvor de en efter en uden en Lyd gled om i Græsset - sagde noget til mig. De gik frem i Følge en anden Vilje end deres egen, under en dødelig Hypnose . . .
    Vi naar en høj Skrænt, hvor jeg tydelig ser Valmuerne blomstre og Smaastenene skinne i Solen . . . Skydningen hører mistænkeligt op. Vi ser stadig ikke noget til Fjenden. Denne Tavshed, der syntes ladet med afgørende og skæbnesvangre Foretéelser, husker jeg, som om mit Hjerte holdt op med at slaa . . .
    Med et føler vi os omringede af vore Modstandere, der myldrer fra alle Sider af Grusgraven. De rutscher ned i Stenene. De vandrer ned ad Brinken med rivende Hurtighed, som Laviner, som Myrer i Panik, naar der bliver traadt i deres Tue . . .
    To af mine Kammerater falder . . .  Den ene næsegrus i de hvide Smaasten . . . Den anden prøver paa at støtte paa de vaklende Ben . . . Han gør en Bevægelse, som om han bad en af os hjælpe sig . . . Han slaar sygt med Hovedet . . . en Bevægelse, der faar mig til at tænke paa en Hønes Bedøvelse, før den slagtes, segner om . . . som en Masse . . .
    Vi smider vore Vaaben.
    Der kommer en lille, sort udseende Underofficer med energiske Bevægelser og viciterer os.
    - Hvor er Deres Knivbajonet? spørger han mig.
    Jeg ser ned til mit Gevær. Bajonetten er væk.
    - Han har gemt den - siger en forpustet Officer, som staar rask ved Siden af ham.
    - Nu kan De selv om det - siger Underofficereren forretningsmæssigt, idet han gaar videre for at vicitere den næste. - Hvis vi finder Deres Knivbajonet paa Dem, bliver De skudt. -
    Jeg rører mig ikke af Pletten. Jeg har en Fornemmelse af at jeg ikke staar op, men ligger stiv og udstrakt som under et Mareridt . . . Rædselen sidder som en Knude i min Hals, og paa hele Transporten gennem oppløjede, træløse Landeveje, gennem Ruiner af Byer, til Jernbanestationen paa Vej til Fangelejren gaar jeg og føler i feberagtig og panisk Forvirring overalt paa mig selv . . . indtil jeg uden Resultat af al min Leden føler Sveddraaberne hagle ned ad mig . . .

<nonum><center>♦</center></nonum>

    Forinden de stak af, er jeg bleven beskyldt for at være vidende om nogle af mine Kammeraters planlagte Flugtforsøg.  Jeg benægtede, at jeg kendte noget til det. Jeg lyver stadig, og har indviklet mig i Selvmodsigelser. Sagen ser sort og fortvivlet ud for mig. De af mine Kammerater, som er blevet tilbage i Fangelejren, ser paa mig med samme Ærefrygt, som de der betragter en Dødsdømt
    Sent ud paa Aftenen Dagen før min Dom falder kulminérer denne ulidelige Spænding, hvori jeg næsten ikke kan aande . . . Jeg render i Desperation fra Lejren.
    Et Stykke udenfor Pigtraadshegnet hører jeg i den bælgmørke Aften Skildvagtens fremmede:
    - Hvem der? -
    Jeg flyver i et Nu ubehersket paa Manden, render ham over Ende. Han taber lykkeligvis Geværet, der kommer til at ligge saadan, at min Haand griber om det blanke af Knivbajonetten . . . Jeg kender Laasen, ved hvor den sidder, og at den omtrent er som Laasen i vore Geværer. Jeg flaar Vaabenet af Geværløbet, holder det i min Haand som en Kniv, en Dolk, springer op og fortsætter mit vilde Løb.
    Forunderligt. Hvorfor jog jeg den ikke i Ryggen paa Skildvagten, der laa afvæbnet under mig? Jeg kunde jo med Lethed have presset den i Halsen paa ham, lige under Hagen og sprængt hans vrælende Strubehoved...
    Hele Natten løber jeg. Jeg kender ikke Egnen, jeg kommer igennem. Paa Dagens Lysning og Stjernerne kan jeg se at jeg løber mod Øst. Hvorfor løber jeg mod Øst?
    Det er Sommer. Natten er lun, men for mig meget lummer. Sveden render af mig . . .
    I den svale, stille rødmende Morgen naar jeg til en tilsyneladende lille By, hvor Vejene ligger stille og mennesketomme i den opgaaende Sol . . . Jeg hører Fuglene . . . Summen af Insekter . . . Pludselig brister jeg i en lang og lykkelig Graad, samtidig med at jeg bliver dødelig forskrækket, da mine undvegne Kammerater dukker frem af et Hegn og falder mig om Halsen. -
    Jeg staar saa underlig, synes jeg, midt paa Vejen i den fremmede By med en Kniv i Haanden.

<nonum><center>♦</center></nonum>

    Der begynder at komme Mennesker paa Gaden. Vore Fangeuniformer vil røbe os. Vi maa finde os et Sted, hvor vi kan være til Natten kommer. Vi deler os i tre Hold, som skal gennemsøge Byen efter et heldigt Sted. Efter en halv Times Forløb mødes vi og en af Kammeraterne anbefaler os en Gaard, hvor der ligger et Bageri. Vi lister os ind i Gaarden. Bagerne er aabenbart færdige med deres Arbejde og gaaet i Seng. En af os aabner Døren, og hele Flokken smutter ind i det tomme Bageri. Vi sluger forkomne hvad der er af Brød, Dejg, Syltetøj, Rosiner, Vanillie og Sukker. Vi gemmer paa os, saa meget vi kan bære.
    Pludselig hører vi taktfaste Trin ude i Gaarden. En Patroulje. Vi kender Fodslaget. Vi ser paa hinanden, overraskede, panisk angste, og Tankerne søger i Musehuller . . .
    Der lyder en sagte Kommando udenfor Døren:
    - Gevær ved Fod. -
    Vi hører Geværgrebene . . . Kolberne, som sættes mod Stenbroen . . .
    Da faar en af mine Kammerater en Ide. Han aabner Døren ind til Bagerovnen.  Gud døde mig, Jernlemmen ind til Ovnen! De kravler derind . . .
    De kravler allesammen derind . . .
    Men jeg viger tilbage, angst for Heden, som slaar ud fra den endnu varme Ovn . . .
    Nogen tager i Døren ud til Gaarden.
    Jeg smutter om bag et Dejgtrug, som staar stillet paa Højkant ved Væggen . . .
    En Korporal træder ind . . . Hans Sidevaaben sidder i Skeden. Jeg ser det slaa omkring ham ved den voldsomme Bevægelse, hvormed han træder ind. Fjenden . . . Forfølgerne . . .
    Døren ud til Gaarden glider i efter ham . . .
    Han staar pludselig stille, som om han hørte det svage Smæld af Ovndøren, der falder i . . . Enhver Detaille i denne Scene staar hamret med mit Hjertes Pulsslag i min Bevidsthed . . .
    Han lister sig hen til Ovnen . . . lytter . . . Jeg ser ham gøre en Bevægelse . . . Han lægger sig paa Knæ og lægger Øret til Lemmen . . . Jeg synes at høre den dumpe Lyd af mine Kammeraters hamrende Hjerter . . . Han ligger lige under mig . . . Jeg løfter min Kniv; thi jeg ved, at mine Kammerater er opdagede . . . Jeg vil sætte min Knivbajonet som en Dolk i Nakken paa ham med et kort, kraftigt Stød .. , Saa kan vi overrumple de Fyre ude i Gaarden og tage deres Uniformer . . .  Det er Redningen, jeg ser . . .
    Nu! Det skal være nu! Ellers flytter Manden sig . . .
    Men jeg kan ikke . . . Jeg vil støde til, men min Arm nægter at adlyde mig . . . Jeg kan ikke . . . Jeg vil støde til . . . Saadan . . . Jeg maa redde dem . . . Aah, jeg kan ikke . . . Blot et rask Stød . . . Men jeg kan ikke føre det . . .  Jeg magter det ikke . . . Jeg stønner af Anstrengelse . . . Men jeg evner ikke at redde mine Kammerater, som er inde i Ovnen . . .
    Til min Rædsel ser jeg det pludselig myldre ude i Gaarden med fjendtlige Soldater . . .
    En Officer træder ind . . . Lejrkommandanten . . .
    Et Øjeblik efter er jeg opdaget og afvæbnet . . .
    Da ser jeg, som det sidste, inden jeg føres væk, og medens mit Blod bliver ligesom til Sten af Skræk . . . du gode Gud - de fjendtlige Soldater giver sig til at fyre i Ovnen . . . De dænger Kul og Petroleum derind . . . Jeg ser Flammerne . .. Ilden ... Flammerne . . .

<nonum><center>♦</center></nonum>

    Jeg tænker, at det er at betragte som min Straf, at jeg er sendt til Fronten i Fjendens forreste Linje . . . Jeg staar i Geleddet stirrende op og ned ad mig selv, paa Enkelthederne i min fremmede Uniform . . .
    Jeg er i Ilden . . . Imod mine Kammerater . . .
    Kompagniet har formeret Kæde. Projektilerne piber en nervepirrende Sang om mit Hoved. Jeg er træt . . . Jeg havde allermest Lyst til at smide mig ned .. . opgive dette . . . Jeg længes efter mine Kammerater . . . Gid et af disse kære Projektiler deroppe maatte ramme mig . . . Det fortjener jeg elendige . . .
    Jeg kommer pludselig i Nærkamp med nogle af mine . . . Jeg springer dristigt frem, op . . . Jeg er Maal for Kuglerne, Bajonetterne . . .
    Da føler jeg med et det kolde Staal glide ind mellem mine Ribben . . . Jeg segner smilende om . . . Jeg synes, jeg er lykkelig . . . Det sidste, jeg ser, er Vaabenet, der er blevet siddende i mig selv ... Jeg ser Nummeret . . . 10503 . . .
    Efter Kampen som er faldet ud til Fordel for mine Kammerater, staar Generalen pludselig ved Stedet, hvor jeg ligger . . .
    - Men Gud - siger han med en mild og venlig Stemme, som gør godt langt ind i mig - det er jo 5 . . .
    Og jeg, ligger lykkeligt smilende, befriet,
og famler efter det velsignede
blanke, som sidder i mit Bryst . . .
    Jeg løfter Hovedet . . . ser mig om i mit Værelse . . . En Solstraale spiller paa mit Bryst . . . Jeg er vaagen . . .  Til Morgen har jeg ingen Feber. Jeg er Gudskelov snart rask.
</prose>
</body>
</text>

</workbody>
</kalliopework>

<?xml version="1.0" encoding="UTF-8"?>
<bio>
<body>
Claudius, Matthias, tysk Forforfatter, født 15. August 1740 i Reinfeld i Holsten, død 21. Januar 1815 i Hamburg. Han, der selv var Præstesøn, tilhørte en gammel Præsteslægt, hvis Aner kan søges tilbage til Ribe Stift, studerede 1759-63 Teologi og derefter Retsvidenskab i Jena, og udgav allerede her sin første Bog »Tändeleien und Erzählungen«. Hans Studier endte uden Eksamen, og han tog 1764 til København, hvor han lærte <a poet="klopstock">Klopstock</a> at kende og fornyede Studenterbekendtskabet med Gerstenberg, »Ugolino«'s Forfatter. Han vendte hjem til Hamburg 1768, kom ind i de litterære Kredse, som betegnes ved Navnene <a poet="lessing">Lessing</a> og <a poet="herder">Herder</a>, og blev Medarbejder ved »Adress-Comptoir-Nachrichten«. Da denne Forbindelse snart ophørte igen, fandt han en ny Virksomhed som Udgiver af Tidsskriftet »Der Wandsbecker Bote«, som han under Navnet Asmus redigerede i Wandsbeck ved Hamburg 1770-75. Da Bladet gik ind, kom der en vanskelig Tid for Claudius, indtil Herder 1776 fik ham ansat i Darmstadt som Overlandkommissær og Medarbejder ved den ny »Landzeitung«, et Arbejde, der dog tiltalte ham saa lidet, at han allerede Aaret efter vendte tilbage til Wandsbeck. Han modtog senere en Understøttelse af Kronprins Frederik og levede derefter et roligt og stille Liv i Wandsbeck, der kun i hans sidste Aar blev afbrudt af Krigens Forstyrrelser. Han døde i sin Svigersøn Friedrich Christoph Perthes' Hjem.

I vore Dage anerkendes Claudius som Folkeskribent ved sine Værkers jævne og hjertelige Karakter. Hans fordringsløse Natur afspejler sig i alt, hvad han skrev; han ejer den store Naivitet, som kommer fra og gaar til Hjertet. Saadanne Sange som Rheinweinlied: <a poem="claudius2019122402">»Bekräntzt mit Laub«</a>, <a poem="claudius2019122401">»Wenn jemand eine Reise thut«</a>, <a poem="claudius2019122403">»Der Riese Goliath«</a> har bevaret Claudius's Navn mod Forglemmelse, Han besørgede selv en samlet Udgave af sine Værker: »Asmus omnia sua secum portans oder sämtliche Werke des Wandsbecker Boten«, der udkom i 8 Bd 1790-1812 og til vore Dage har opnaaet 8 Oplag. Paa Dansk har Richard Petersen skrevet hans Biografi (København 1884).

<right><small>C. B-s. in <i>Salmonsens konversationsleksikon</i>, 2. udg., 1915-1930, Bd. V, p. 49.</small></right>
</body>
</bio>


<?xml version="1.0" encoding="UTF-8"?>
<bio>
 <body>
Dolleris, Jørgen Andreas, 1850-1925, Boghandler og Forfatter. F. 16. Okt. 1850 i Skyum, Thy, d. 27. Aug. 1925 i Vejle, begr. sst. Forældre: Skomagermester Anders Jørgensen D. (1825-1911, gift 2° 1871 med Mariane Pedersdatter, 1823-1900) og Karen Nielsdatter (1820-70). Gift 4. Sept. 1886 i Rønnebæk med Anna Juliane Andriette Bødtcher, f. 11. Aug. 1858 i Sorø, D. af Fuldmægtig, senere Stationsforstander Jens B. (1817-89) og Emma (Emana) Rosenstand (1820-1905).

D. oprettede efter endt Læretid 1883 en Boghandel i Vejle, som han ledede til sin Død. I denne stilfærdige Ramme udfoldede sig et rigt og aandeligt bevæget Livsindhold. Ikke blot drev D., som forenede et grundigt Litteraturkendskab med en dyb Kærlighed til Bogen som Middel til sund og sand Oplysnings Fremme, sin Boghandel frem til en af de betydelige uden for Kbh., men han var gennem hele sit Liv selv en flittig ydende inden for Litteraturen. Han har udsendt en lang Række Digtsamlinger fra »Stemninger og Strofer« (1879) til »Sædemaaned« (1910); de vidner smukt om hans aabne og modtagelige Sind, hans varme nationale Følelse, dybe religiøse Overbevisning og sunde Glæde ved Arbejdets Kaar; med Rette har Ludvig Schrøder kaldt ham »det virksomme Menneskelivs Sanger«. I »Ploven og Leen« (1904) har han samlet et Udvalg fra de tidligere Samlinger paa hundrede Digte. - I en ikke mindre lang Række Arbejder lagde D. sin Kærlighed til dansk Litteratur og sine biografiske Interesser for Dagen. Først blandt disse maa nævnes hans store fortællende Digtcyclus »Johannes Ewald«, udgivet 1900, n. A. prisbelønnet af Selskabet til de skønne og nyttige Videnskabers Forfremmelse, senere satte han <a poet="bagger">Carl Bagger</a> (1907), Carl Markmann (1910), Pauline Worm (1921) og Michael Rosing (1923) hver sit Minde i en Biografi. Den store Samling »Ewaldiana«, som D. i sin Beundring for Digteren havde tilvejebragt, gik ved hans Død over til Museet paa Bakkehuset og indlemmedes i dette. Stor Betydning fik D. for sin Stand som dens Personalhistoriker. Som han var Boghandler med Liv og Sjæl og har skrevet en lang Række Digte til Standens festlige Lejligheder, omfattede han med varm Interesse sin Stands Historie, hvad der gav sig Udslag i hans med store personlige Ofre udarbejdede, delvis paa utrykte Kilder hvilende, Haandbog »Danmarks Boghandlere« i fire Bind (1893-1919) og i hans Bøger »Den danske Provinsboghandels Historie fra omtrent 1800-1915« (1916) og »Den danske Boghandel i Sønderjylland 1837-1920« (1920). Den ualmindelige Agtelse, han nød inden for sine Kollegers Kreds, fik sit Udtryk ved hans Udnævnelse til Æresmedlem af Den danske Provinsboghandlerforening ved hans 25 Aars Jubilæum som Boghandler. - R. 1920. - Buste af Gyde Petersen 1901. Staalstik af Th. Weger 1904. Træsnit 1892

<right><small>Ove Tryde i <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. VI, p. 43-44.</small></right>
 </body>
</bio>



<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1875" author="drachmann" status="complete" type="poetry">
<workhead>
   <title>Dæmpede Melodier</title>
   <year>1875</year>
   <notes>
      <note type="credits">Bidrag fra Henrik Nielsen.</note>
      <note>Gengivet efter førsteudgaven af Holger Drachmann:  <i>Dæmpede Melodier</i>, Den gyldendalske Boghandel, Kbh., 1875.</note>
   </notes>
   <pictures>
       <picture type="titlepage" src="1875-p1.jpg">Titelbladet til <i>Dæmpede Melodier</i> (1875) lyder ,,Dæmpede Melodier. / Nyere Digte / af / Holger Drachmann. // Med illustrationer af Forfatteren // Kjøbenhavn. / Forlagt af den gyldendalske Boghandels Forlag (F. Hegel). / Trykt hos J. Jørgensen &amp; Co. / 1875.''</picture>
   </pictures>
   <source facsimile="11530805163C_color" facsimile-pages-num="214" facsimile-pages-offset="16">Holger Drachmann:  <i>Dæmpede Melodier</i>, Den gyldendalske Boghandel, Kbh., 1875.</source>
   <quality>korrektur1,korrektur2,kilde,side</quality>
</workhead>
<workbody>


<poem id="drachmann2018012901">
<head>
    <title>Til Mesteren</title>
    <firstline>Jeg nærmed ydmyg mig den stolte Guddom</firstline>
    <source pages="1-4"/>
    <quality>korrektur1,korrektur2,kilde,side</quality>
</head>
<body>
Jeg nærmed ydmyg mig den stolte Guddom,
Som staar med hævet Lyre, løftet Bue,
Jeg bøied Knæ, og sank for Gudens Aasyn,
Og skærmed Blikket mod hans Øies Lue,
Afmægtig følte jeg min egen Ringhed, —
Da smiled han, og Smilet mig bebuder,
At jeg er viet ind til Gudens Stridsmand,
Naar Hærbud udgaar fra de høie Guder.

Din er jeg, Din. Naar Stormens Bulder ryster
Den hele Jord, og hvert et Anker slipper,
Naar Øiet mørknes, og naar Kinden blegner,
Da seer jeg Guden, høit, paa Strandens Klipper;
Mod Stenen styrter Strømmen, men den Stolte,
Urørt af Jordens Rædsler, ryster Lokken,
Hans Pile flyve, og hans Lyre klinger; —
Jeg løftes høit, høit over Dvergeflokken.

Det er en Lykke, at den Gud, man kaarer,
Kan bruge Buen som han bruger Lyren,
Thi Krig er nuomstunder Livets Løsen,
Ved Hornet maa man tage Verdens-Tyren;
Det er en Lykke, at den Gud, man hylder,
Med Strengespil kan dulme Slagets Vunder,
Kan glide varsomt over Lyrens Strenge,
Saa Vunden lukkes, og den Syge blunder.

Jeg veed at Mildheds Gud med hvide Klæder
I Guldgrund prentes endnu paa Papiret;
Men Tidens Vaabenskjold er jernbeslaget
Og med et draget Herskersværd forsiret.
Jeg seer paa Brystet og i Fanen Korset,
Hvis Kraft var Værn mod Drifternes Dæmoner;
Men Kraften brødes, mørke Magter smedde
Af ranet Guld de nye Keiserkroner.

Jeg veed at Sangen fordum, gjæstmildt huset
I Højheds Sale, bænket blev med Hæder;
Men Tidens Sang maa nu paa Gaden løbe,
Den lades ind kun, klædt i Selskabsklæder.
Jeg seer en Lyre paa saamange Bøger,
Der er en Sanger ved hver Rigmands Taffel;
Men Sangen er som Lyren: bedst den klinger
Til Akkompagnement af Kniv og Gaffel.

Jeg veed det Alt, jeg seer det Alt saa nøie,
Langt Mindre kunde vel en Større skræmme,
Men, Kaldet tro, jeg søger i min Mester
Den Hjælp, der lader Tidens Brøst mig glemme
Til Dig jeg vender mig, Du høie Guddom,
Jeg lytter til Din gyldne Lyres Toner,
Dit mandig skjønne Legem jeg betragter,
Stolt som Du der paa Marmorklippen troner.

Jeg vover da med svag og ængstlig Finger
At lokke Toner her af Instrumentet;
Jeg griber Strengen, prøver den, og hæver
Min Stemme did, hvorfra den Flugt har hentet;
Jeg snitter mig en Bue, strammer Snoren,
Og skærper Pilens Spids med Plekter-Staalet,
Og medens Tonen end i Lyren klinger
Jeg retter Pilen sindigt imod Maalet. —

Skjænk disse Toner noget af det Klangguld,
Du rige Mester, som Du selv har inde!
Lad mine Pile vingede som Falke
Blandt Mængden flyve; lad dem Maalet finde!
Viis Dig kun gavmild mod Din ringe Lærling;
Husk paa, til Gavmildhed forpligter Stillingen:
Paa Helikon end gjælder Adelslove,
Det er kun Jordens Drot, der vender Skillingen.
</body>
</poem>

<poem id="drachmann1999031710">
<head>
    <title>I Mellemakten</title>
    <firstline>Med Tæppet faldt Skranken for Stilheden atter</firstline>
    <source pages="5-6"/>
    <quality>korrektur1,korrektur2,kilde,side</quality>
</head>
<body>
Med Tæppet faldt Skranken for Stilheden atter;
Men borte var Publikums Snakken og Latter.

Man skotted til Siden, man pudsed sin Næse,
Man søgte sin Nabo i Øiet at læse.

Men Øiet var dugget; saa greb man Programmet,
Og slap det igjen, som om Armen var lammet.

   Man søgte at vende sin Tanke mod Hjemmet,
Mod Pligten imorgen; — men Alt var saa fremmed.

Imorgen? og Pligten? nei Alt var forandret;
Man havde i selsomme Verdener vandret,

Var steget til Livets de høieste Tinder,
Hvor Svæven begynder og Kravlen forsvinder,

Og havde sig styrtet i stride Strømme,
Hvor Ingen kan vade og Faa kun kan svømme;

Man havde paa skummende Vover sig vugged,
Af Lidenskabskilderne, havde man drukket.

Den sydende Vædske den løb end i Aaren,
Man følte endnu sig af Voverne baaren;

Man rokked paa Sædet, man holdt sig for Øiet,
Man støtted paa Knæet sig foroverbøiet.

Den dukkende Stilling en Byrde forkyndte; —
Saa borttoges Byrden. Orkestret begyndte.

Den rytmiske, disciplinære Takt
Den havde en ganske forunderlig Magt;

De ordnede Strofer, de bindende Love
De tøiled igjen den balstyrige Vove;

Med Lidenskabsrusen var helt det forbi,
Man aanded fuldtud i en ren Harmoni. — —

Det Mellemaktsspil har jeg mærket mig nøie,
Den rytmiske Taktstok, den har jeg for Øie.

Naar Blodet det syder: saa Taktstokken frem;
Og Sjælens Rebeller, til Dørs med dem!
</body>
</poem>

<poem id="drachmann2018012903">
<head>
    <title>Hvad der hændtes paa Strømmen</title>
    <firstline>Og det var Nat. En Nat hvor Maanen stod</firstline>
    <source pages="7-10"/>
    <quality>korrektur1,korrektur2,kilde,side</quality>
</head>
<body>
Og det var Nat. En Nat hvor Maanen stod
Søvndrukken bag den øde Strandbreds Høie,
Og stirred mod den dunkle Strøm, og lod
I Bølgen sænke sig det trætte Øie.
Det glitred, glimted der hvor Blikket faldt,
Et gyldent Skjær gled over Strømmens Dække,
Og hasted ilsomt frem, som om det gjaldt
I rette Tid den fjerne Kyst at række.

Der var et Vand, en Strøm hvis Vover flød
Imellem tvende Kysters øde Rande;
En Kilde, skjult i Strømmens dybe Skjød
Udrisle lod de grumset mørke Vande.
De hvirvled, bobled, pressede sig fort
Med selsom Syden, uheldsvanger Piben,
Og ret man saae, hvor Strømmens Løb var sort,
Naar ind den lusked under Maanestriben.

Og der var Folk paa Strømmen. I en Flok
Laa samlet Baad ved Baad, en hel Flotille,
Og Baadsmandskabet var saa fast en Stok
Som nogensinde eied Mod og Villie.
Saa lød det: Fremad! med Kommandorøst,
Og Aarebladet skar de mørke Vande,
Og frem man stred sig langs den golde Kyst
Med dumpe Gjenlyd fra de tause Strande.

Seigt sled hver Mand med lange Aaretag,
Man yded Alt hvad Farten maatte kræve,
Man stred saa vel som nogen Helt i Slag,
Hver Sene dirred i den spændte Næve.
Med Sved paa Panden, Lungens dybe Pust,
Med fremskudt Bryst som Oxen under Tømmen,
Blev hver en Hvirvel, hver en Vove knust, —
Ja, det er strengt at stride op mod Strømmen!

Og Alt var stille. Intet Ord blev hørt.
Kun Aarens Pladsk og Aandedrættets tunge
Og hæse Stønnen blev til Bredden ført,
Hvor Sivet staar og spiller med sin Tunge.
Og Sivet hvisked Ondt i Nattens Stund,
Den Stund hvor hver en sagte Stemme høres,
Hvor al den Gift, som strømmer fra en Mund,
Lig skjulte Frøkorn gjennem Luften føres.

Og der kom Glimt. Langtborte skød de op
Som Funker fra den ttavle Smedeesse.
Og der kom Lyd som fra en rustet Trop,
Naar tusind Hænder deres Vaaben hvæsse.
Og der blev lyst i Horisontens Rand;
Og Jubelraab og Kampsignaler løde
Den kække Flok paa Strømmens mørke Vand
Hoverende med Paukeslag imøde.

Saa brød det frem. En Flaade stærk og stor
Med Blus og Fakler nedad Strømmen styred;
Og stolte Mænd stod ved hver Skudes Ror,
Og rundtomkring stod Trælle, som var hyret.
Guldkroner, Hjælme, Bispehuer flød
I Fakkelskjærets Virakdunster sammen,
Og Scepter, Krumstav over Mængden bød,
Og Mængden bøied Nakken med et: Amen!

Og nedad Strømmen gik det let og glat,
Mod Speilet pressed Strømmens stride Vande,
Frem stevned Bougen i den mørke Nat,
Tilbage veg de golde Kysters Rande.
Og mod den kække Flok paa Strømmen foer
Hver blusomkrandset, skjolddækt Herskerskude
Flotillen sprængtes, og i Flaadens Spor
Drev Baadsmandskabets Rester om derude ...

Og Baal og Blus, og Flaadens Skibe svandt
Med sidste Gjenskin i de mørke Vover;
Og Sivet taug, og Strømmens Hvirvler randt,
Og Maanen kasted atter Bro derover. —
Men hvor det blinker over Dybets Bund,
Der skimtes mørke Skikkelser med Svømmen
At nærme Bredden sig, for om en Stund
At samles atter til en Fart mod Strømmen.
</body>
</poem>

<poem id="drachmann2018012904">
<head>
    <title>Vaarsang</title>
    <firstline>Saa fik vi da Hast paa den knugende Tid</firstline>
    <source pages="11-12"/>
    <quality>korrektur1,korrektur2,kilde,side</quality>
</head>
<body>
Saa fik vi da Hast paa den knugende Tid,
Saa fik vi da Foraar omsider,
Og nu trækker Varmen i Støvfrakke hvid,
Og Skrædderen gjør sig den yderste Flid,
Bestormed fra hundrede Sider;
Og Folk ta’er paa Landet, og Skoven er grøn,
Og Marken er frodig, og Himlen er skjøn,
Og Alle er glade ved Vaaren.

Og det pipper og kvidrer og jubler og leer,
Et pladskende Livsvæld for Øiet Du seer,
Og Du hører de dandsende Vover,
Og hvis ret Du af Hjerte som Kulsvier tror
Kan Du lyttende høre hvor Græsset gror
Og falde i Staver derover;
Du kan lære Al-Skabningens skjønneste Lov,
Docer’t i en løftende Tale,
Naar mod Aften Du gaar i den hvælvede Skov
Blandt de kvidrende Nattergale. —

Jeg gik mig derud, og jeg kasted mig ned,
Jeg lytted andægtigt og længe;
Mit Hjerte var aabent, og Ordene gled
Som Stormhvirvler ind, og det rev og det sled
I de inderste, lønlige Strenge;
Hvor skræmt og forkludret som Fuglen i Bur,
Hvor ufri jeg var mod den frie Natur,
Det lærte jeg ude i Skoven.

Det brused omkring mig fra Blad og fra Gren;
Fra Træets Katheder docered nu En
Nu en Anden den løftende Lære,
Og det hørtes som Toner, som liflig Musik,
Som Salomos Høisang, som Davids Lyrik,
Som en Hymne til Vaargudens Ære;
Det fyldte min Sjæl med saa mægtigt Begjær,
Med Luer i Syn og i Sinde,
Jeg slog paa Kathedret: her, raabte jeg, her
Er Sandheden ene at finde!

Ak Sandheden? — Veien til den skal nok slaa
Saa mange og selsomme Bugter. —
Men, altid forsagt ved Begyndelsen staa
Og altid for Skrupler kun Halvveien naa:
Kun lidet for Livet det frugter. —
Nei, Livet skal leves, og Vaaren er skjøn,
Og Marken er frodig og Skoven er grøn:
Saa lad os da leve med Vaaren!
</body>
</poem>

<poem id="drachmann2018012905">
<head>
    <title>I Breschen</title>
    <firstline>Kanonilden standsed; og Krudtrøgen trak</firstline>
    <source pages="13-15"/>
    <quality>korrektur1,korrektur2,kilde,side</quality>
</head>
<body>
Kanonilden standsed; og Krudtrøgen trak
Fra Lavetterne bort, og bag Skandserne bølged
Et uhyre Tusindbens Legeme frem;
Og det blinked i Solen fra Leddyrets Krop, —
Det var Infanteriet, Trop for Trop,
Og forrest der red Generalen.
Og han vinked, og Hornene skingrede skarpt
Og Trommerne buldred; Kolonnerne standsed;
Han løfted den skyggende Haand over Brynet,
Og saae gjennem Krudtrøgens flygtende Sky
Over imod den beleirede By. —

Der laa den med steile og trodsige Mure,
Og Solen beskinned de rødgule Sider,
Og Murene syntes hvert Angreb at trodse,
Og Bannerne flagred saa lystigt i Vinden; —
Han prøved med Blikket fra Foden til Tinden
De truende, rødgule Murstensfjelde:
Hvad kan vel den Summen i Byen fortælle?
Hvad stimler man sammen deroppe paa Muren?
Hvortil denne Heisen og Graven og Hakken?
Ei se! de har Kurve og Bjælker paa Nakken;
Det gaar jo saa flinkt som i Bikubens Hus; —
Et Stykke af Muren er skudt i Grus!

Han pegede did, og hans Stemme den lød:
»Soldater! før Aften skal Fæstningen falde;
»Men Et maa gaa forud: De Enkeltes Død
»Maa til forat Seiren kan, række os Alle;
»Soldater!, I seer, der er Bresche i Muren!
»Nu gjælder det; hvem vil gaa frivilligt Turen?«

En dødsstille, aandedrætsrøvet Minut; —
Og hist og her i de tætte Geledder
En Aabning, som lukkedes langsomt igjen.
De traadte alvorligt for Fronten hen,
Geværet i Haanden, og danned en Række;
Det rasled, de plantede op Bajonetten,
Det knækked, de prøvede Hanen og Hætten;
En dunhaget Yngling paa Fløien sig stilled,
Langs Kaarden de blinkende Solstraaler spilled,
Og »Marsch«! Uden Trommer og Uden Musik
Med sammenbidt Læbe mod Breschen de gik.

Og Dagen den led; og det synkende Skær
Af Solen faldt blodrødt paa Murenes Tinder;
I Skyggen dernede, hvor Gabet var skudt,
Henover Fasciner og sprængte Kanoner,
Igjennem Forhugninger og Bastioner,
Hvor Lig laa i Dynger med gabende Vunder,
Med krummede Kroppe, med Greb end i Døden
Om Værget, som Ingen ustraffet kom nær —
Drog ind gjennem Breschen den seirende Hær.
Og Trommerne buldred og Hornene skingred;
Da blottede han, Generalen, den haarde
Sit Hoved, og sænked fra Hesten sin Kaarde,
Og Hornene klang over Murene hen, —
Han hilste de Faldne i Breschen igjen.
</body>
</poem>

<section level="1">
<head>
    <title>Snedkersvendens Viser</title>
</head>
<content>

<poem id="drachmann2018012906">
<head>
    <title>Til en Ven</title>
    <toctitle><num>I.</num>Til en Ven</toctitle>
    <firstline>Livet kan være forbandet nok</firstline>
    <source pages="16-17"/>
    <quality>korrektur1,korrektur2,kilde,side</quality>
</head>
<body>
Livet kan være forbandet nok,
Værre det bli’er ved at klage;
Fremad min Bro’er! over Sten og Stok,
Og see Dig aldrig tilbage.
Syng kuns en Sang med en rask Melodi,
Du fik jo Lunger og Stemme;
Verden derude har Plads for Ti,
Det maa aldrig en Haandværkssvend glemme.

Randslen paa Ryggen, og Hatten paa Snurr;
Puds Dine Øines Briller!
Selv om Du løber i Livet surr,
Slaa Dine modigste Triller.
Pigerne elsker et muntert Gesicht:
Pokker skal derfor græde;
Sang er en Haandværkssvends første Pligt
Ihvor han nu end er tilstede.

Værterne ere som Verden er:
Helst de bespiser de Glade;
Sæt Dig da aldrig i Krogen tvær,
Lang til de fyldte Fade.
Har Du ei Mønten, ja da er det skidt,
Dog, Du skal bare fortære:
Værten gi’er altid den Glade Kredit,
Og glad skal en Haandværkssvend være.

Slaa Dig igjennem det bedste Du kan,
Du fik jo Næver paa Skaftet;
Modet har altid hjulpet sin Mand
Saalænge som han har haft’et.
Øxen iveiret og Høvlen parat!
Viis, Du kan klare Butikken;
Arbeidet, det er en tro Kammerat,
La’er en Haandværkssvend aldrig i Stikken.
</body>
</poem>

<poem id="drachmann2018012907">
<head>
    <title>Til en Veninde</title>
    <toctitle><num>II.</num>Til en Veninde</toctitle>
    <firstline>Kjære Kristine, jeg skriver Dig til</firstline>
    <source pages="18-20"/>
    <quality>korrektur1,korrektur2,kilde,side</quality>
</head>
<body>
Kjære Kristine, jeg skriver Dig til
Forat sende Dig Ringen tilbage;
Skjænd nu kuns paa mig saameget Du vil,
Dine Skjænd skal taalmodigt jeg tage;
Vidste jeg ei, at det var til vort Vel,
Tro mig, jeg slog mig da heller ihjel,
Heller, ja heller jeg døde
End at volde Fortræd Dig, Du Søde.

Kjære Kristine, jeg vaagned inat,
Og jeg tror saagu’ næsten jeg tuded;
Drømmene havde saa haardt i mig fat
Og saa selsomme Ting de bebuded;
Langt ind i Fremtiden kunde jeg see:
Du var min Kone, og snart var vi Tre,
Og førend lang Tid var gaaet
Var vi opover Sextallet naaet.

Kjære Kristine, Du kan vel forstaa
At de Rollinger skulde ha’ Føde;
Dage og Nætter saa klemte jeg paa,
Ja jeg slæbte mig næsten tildøde;
Lønnen var ringe og Arbeidet svært,
Talte Du til mig, saa svared jeg tvært;
Tænk Dig, Kristine, vi skændtes!
Har Du troet at sligt kunde hændes?

Kjære Kristine, min Ryg den blev krum,
Og Humeuret var længst gaaet fløiten;
Værksted og Bolig i selvsamme Rum,
Og saa Flytning — bestandig i Høiden;
Sluttelig standsed vi da paa en Kvist,
Dér var vi nær ved Guds Himmel — javist -;
Men vi var nærmere Grændsen
Af Laanetøi til »Assistensen«.

Kjære Kristine, see her er Din Ring;
Man skal agte paa Vink, selv i Drømme.
Om der er Sandhed i disse her’ Ting,
Som jeg skrev, det maa selv Du bedømme;
Tænk Dig kuns om: Du er rund nu og frisk
Glad over Livet og let som en Fisk,
Du er en Knop, paa min Ære!
Men hvorlænge? — betænk det, Du Kjære.

Kjære Kristine, lad heller os strax
Sige Stop medens Legen er lystig;
Der er vel Folk af den barkede Slags,
Som kan slide og dog være trøstig,
Der er vel Folk af den taalsomme Art, -
Men, jeg maa leve og leve med Fart,
Synge saa Værkstedet runger,
Og ei sulte med Mutter og Unger.

Kjære Kristine, jeg bliver Dig tro
Til engang jeg begiver mig mødig
Ind i den evige Fyraftens Ro,
Som en Haandværker nok kan ha’ nødig.
Lad os kun skilles og gaa hver sin Vei,
Hjertet, det bliver dog immer hos Dig,
Derpaa kan Du være sikker
Saasandt som Din Ven han er Snedker.
</body>
</poem>

<poem id="drachmann2018012908">
<head>
    <title>Om »Skjæbnen«</title>
    <toctitle><num>III.</num>Om »Skjæbnen«</toctitle>
    <firstline>Fra ganske Lille har man mig fortalt</firstline>
    <source pages="20-23"/>
    <quality>korrektur1,korrektur2,kilde,side</quality>
</head>
<body>
Fra ganske Lille har man mig fortalt
Om denne Skjæbne; — jeg fik aldrig seet den,
Men da den stadig Skylden fik for Alt,
Og navnlig Skylden hvergang det gik galt,
Saa sa’e jeg: Op, mintro, Du maa ha’ ledt den!

Jeg voxed ud, og kom fra Hjemmet bort;
Jeg søgte Skjæbnen rundt i alle Länder,
Jeg fik mig Arbeid, dagvis, paa Akkord,
Og stundom gik det glat og stundom haardt:
Men Skjæbnen slap mig stadigvæk af Hænder.

De talte Alle om den; men saa tidt
Jeg spurgte nærmere, saa lo de a’ mig.
Naa, tænkte jeg: Du kommer lige vidt
Med denne Søgen efter Skjæbnen; skidt!
Det gier sig vel omsider! Og det ga’ sig.

Jeg kom til Skjelsaar; jeg blev zünftig Svend;
Det var forbi med Sulten og med Tampen;
Jeg tjente Syle, jeg fik Ven paa Ven,
Saa kom min Navnedag: vi feired den
Paa Kroen med en lille en paa Lampen.

Vi skiltes; og jeg gik alene hjem,
Jeg havde kun til Selskab Perialen;
Paa Veien var en Bro, og den var slem;
Da ei jeg kunde finde ligefrem,
Saa gik jeg, bums! til Siden, i Kanalen.

Jeg laa i Vandet, plasked om en Tid,
Og misted baade Uhr og Pung og Hue;
Saa kom der endelig Konstabler hid,
De fik mig trukket op med meget Slid,
Og jeg blev indlagt paa en Sygestue.

Der grunded jeg nu — Tiden blev mig seig —
Paa dette her med Skjæbnen og med Vandet:
»Foruden Perial: den lige Vei,
»Og Du var falden i Kanalen ei!« —
»Ja«, raabte jeg; »det kan ei være andet!«

»Du selv er Skjæbnen! saadan er det fat!
»Nu har jeg det; tilgavns jeg Sagen kjender!
»Kom nu kuns Godtfolk og fortæl mig at
»Der ingen Skjæbne er! Fra denne Nat
»Har jeg jo faaet Troen selv i Hænder!« —

Og da jeg Lov fra Sygestuen fik
Og kom i Arbeid atter, saae jeg immer,
At det med Skjæbnen passed paa en Prik
Saaofte det forkert i Valsen gik
Med dumme Streger og med Fruentimmer.

Min Skjæbne var jeg selv; det saae jeg klart.
Hvergang jeg svigted, vendte den mig Ryggen,
Men var jeg driftig, dreied den sig snart
Og Alting gik galant og i en Fart,
Og der var hverken Klemsel eller Trykken.

Og jeg og Skjæbnen gik i Kompagni.
Hver Aften saae vi efter i Status’en,
Og hvergang der var kommen Huller i
Balancen, sa’e jeg: Maa jeg være fri!
Og gav saa Skjæbnen en i Sinkadusen.
</body>
</poem>

</content>
</section>

<poem id="drachmann2018012909">
<head>
    <title>Fra Verdens-Kunstudstillingen</title>
    <firstline>Jeg seer endnu de billedfyldte Sale</firstline>
    <source pages="24-32"/>
    <quality>korrektur1,korrektur2,kilde,side</quality>
</head>
<body>
Jeg seer endnu de billedfyldte Sale,
Hvor Kunsten væved med begeistret Sind
Det Ideelle eller det Reale
Som Stikninger i Gobeliner ind.
Jeg seer dem, disse brogede Tapeter,
En Billedverden, straalende og glad,
Et Stævne mellem store, smaa Propheter,
Et Blomsterflor, som plukkes Blad for Blad.

---

Det var i Wien, ved Verdenskunstens Stævne;
Og Hver, som kjendte Snillets Skabersprog,
Og kunde Sprogets Trylleformel nævne,
Bød frem sin Skabning fra den mindste Krog.
Vidt strakte sig de store Markedssale;
Det var da derom Markedsstriden gjaldt,
At faa det store Publikum i Tale,
Og vinde frem, hvor Mængdens Øie faldt.

Man saa da hine pralende Kolosser,
Hvis Formaal er at slaa den sløve Sands,
Hvis Lærred favnevis er spændt paa Sprosser,
Der sluttes ind af Rammens gyldne Glands.
Guder, Gudinder, Parvis karesserende,
Død, Dom og Djævle, styrtende Rebeller,
Cæsar triumphans, Fanger defilerende, —
En Kunst, hvis Pryd Piloti, Cabanel er.

Man saa Germaniens blonde Kunstner male
Hver Seier som har stækket Galliens Ørn;
Til Lyd slaar Trommen i de tydske Sale,
Paa faldne Fjender tramper Tydsklands Bjørn.
Men Seiren er Kanonens, — Kunstens Seire
Har ikke fulgt Sedan og Gravelotte.
Her kan La France endnu Triumpher feire,
Og Vaabnet er — den franske Farvepotte.

Dybt dypper Galliens Søn i Farvevædsken,
Fint finder Lys og Skygge Formens Vei;
Her er en Kunstens Tørst, som søger Lædsken,
Et Kjødets Krav, som kjender Skranker ei.
Den Haand, der slap Standarten midt i Striden,
Haandterer Penslen trofast, uforsagt;
Og mens Standarten er lagt hen for Tiden,
Gjør Kunstens Sønner Frankrigs Grændsevagt.

Her, under Verdenskunstens store Møde, —
I en Concert af Farvetonens Kraft
Og Formens Harmonier, haarde, bløde —
Slaar Frankrig Takten med sit Penselskaft.
I Verdenskunstens samlede Orkester
Der spiller Frankrig første Violin,
Og dér er Frankrig Dirigent og Mester,
En Dirigent saa smidig og saa fin.

Og dog, — mens her Europas Stemmer hylde
I Chor, begeistret, Frankrigs Mesterskab,
Saa er der noget Tomt i denne Fylde,
Og disse Seire minde tidt om Tab.
Der er et eget Træk om Mestrens Læber,
Et ubeskriveligt, et anstrengt Træk,
En Rynke, som han kun forgjæves stræber
At jage med et Latterudbrud væk.

Der er, naar man fra Haandens Kunst vil vende
Sit Blik mod Hjertets Kunst og Poesi
Forat faa Snillets indre Væld at kjende,
I disse Tavler: Tidens Anæmi.
Der er en Blodløshed trods Blodets Strømme,
Som flyder under Morderstaal og Skud;
Der er ei Blod bag disse altfor ømme
Og altfor nøgne Kvinders sarte Hud.

Der er et ængstligt Suk, som selve Angsten
For ei at »blive seet« gjør dobbelt stærk;
Man skrider rustet som en Lærd til Fangsten,
Naar ind man samler Studier til sit Værk.
Man maaler, veier, vrager og kopierer,
Man spidser Penslen eller gjør den bred;
Naturen under Loup’ man dissekerer,
Og samler Værket sammen Led for Led.

See, hvilken Flid i disse Billedværker,
See, hvilket anstrengt Studiums Resultat!
Men ak, det Fødte bærer visse Mærker,
Som klager over Fødslens Apparat.
Den franske Kunst er Kunst fra et Katheder.
Dens Lys er tændt; det skinner over Landene. -
Men Guddomsgnisten, den er kun Salpeter,
Og Aanden svæver ikke over Vandene.

---

Hvergang Geniet voldsomt fremad bryder
Paa kraftig Vinge som den unge Ørn,
Man samler sig, og Marken trindt gjenlyder
Af Raabene »Til Vaaben!« »Vaer Jer, Børn!«
Talentet, blot og bart, bli’r Fugleskræmsel.
Med <w>det</w> man tror at gjænne Fjenden væk.
Men mens Talentet smulrer hen i Glemsel,
Mod Solen stræber Ørnens Vingestræk. —

<w>Eugène Delacroix</w>, Du stolte Kjæmpe,
Classicitetens Kraftantagonist!
Din Læretid løb ikke hen med Lempe,
Og ristet blev Du paa Kritikens Rist.
Eugène Delacroix, Du store Mester,
Du Farvens panserklædte Oprørsaand!
Din Kunst blev til et Sværd mod <w>Formens</w> Præster,
Som vilde binde Dig med »Skolens« Baand.

De kaldte Dig helt haanligt »Koloristen«.
Undskyldende de løfted Skuldrens Blad.
Du stod som Guden hævet over Tvisten,
Og saa dem skille sig i Leire ad.
Hvor er nu hine Fjender eller Venner? —
Ærbødigt har de sænket deres Faner.
Du staar alene. Kunsten Hilsen sender
Til Dig, dens Drot; <w>Du franske Venetianer</w>.

---

Her hersker Du, ved Verdenskunstens Stævne.
Din Genius slaar med Lynildsværgets Magt
Til Jorden hvert et Navn, som man vil nævne,
Og som har her til Kamp sin Fane bragt.
De vige Pladsen Dig. Din Stemme lyder;
Hør, hvilken Klang den har i disse Sale. —
Med ydmyg Læbe jeg Din Tale tyder,
Skjøndt Tolkens Sprog er fattigt mod Din Tale:

»Det er mod Aften. Ved de øde Strande
Naturen hælder sig mod Søvnens Bryst.
Det er mod Vest, i hine fjerne Lande,
Hvor Oceanet væder Steppens Kyst.
En Indianer og hans unge Kvinde
Har leiret sig paa Sandets nøgne Leie;
Nys taug de store Skyers vilde Vinde,
Og Bølgen slumrer bag de vaade Veie.

Der er en Dødens Alvor i Naturen,
En trøstløs Skygge over Ørknen spredt.
Som Skjæbnen kold sig reiser Klippemuren; —
Og her har Ørknens Børn et Leie redt!
Her sprudler Livets evigunge Kilde,
Hvor knap et Græsstraa finder Ly og Varme;
Et herligt Haab, trods Nattens Skygger vilde,
Frembæres trygt af ømme Moderarme!

Bleg er den brændte Steppes brune Datter?
Af Smerte bæver end den bange Mund;
Det vaade Øie spørgende knap fatter
Miraklet, som er skeet i denne Stund.
Dér ligger Glutten, nøgen, rød og buttet,
Mod Moderbrystet rækker den, og skriger;
Og Faderen, forvirret, stolt, betuttet,
Med Undren stirrer paa den lille »Kriger«.

Der er et Øde udenom de Trende; —
Der er en Rigdom paa den snevre Plet.
Snart vil den stolte Fader Baalet tænde,
Og Røgen hvirvles da mod Himlen let,
Og mælder til de fjerne Jagtrevierer,
Hvor Slægtens Ahner fælde Bjørn og Oxer,
At Krigerætten endnu frodigt spirer,
Og Ørknens Kongestamme herligt voxer.« -

Der er en Livskraft her i dette Billed,
Et Væld af Hjertets dybe Poesi.
Det er som følte Du Dig ene stillet
I Ørknen mod Naturens Tyranni.
Du føler Trykket, og — Du er befriet:
Det store Hjerte gjemmer i sit Eie
Den Magt, som hersker over Despotiet,
Og baner Foden Sti og Haabet Veie ...

Han, denne Farvens vældige Betvinger,
Gaar aldrig paa Akkord i Kunstens Kamp;
Han Tidens Moloch aldrig Offer bringer
I nøgne Kvinder, Slagterblodets Damp.
Det er med Livets Alvorskamp for Øie,
Med Kunstens Herosalder for sin Hu
Han fører os ad Stier himmelhøie
Mod Bjergets Top fra Sumpens kvalme Gru.

Dér ruller han saa op det rige Tæppe,
Hvori hans Syner vævet for Dig staar.
Dit Øie undres, Tanken fatter næppe,
Hvor høit hans Vinge over Dalen slaar.
Dér skuer Du den blege Helt med Bløden
Udaandende sin blide Guddomssjæl;
Blodsdraaben, purpurvarm fra Martyrdøden,
Med evigt Mærke stempler Korsets Fjæl.

Du føler Angsten her blandt denne Mængde
I Fiskerbaaden fra Genezareth.
See, Søen imod hele Skudens Længde
Fremstyrter sydende med Skum og Skvæt.
Hvor er han? Hvor er Mestren? Kan han sove
Mens Døden gaber op fra Dybets Bund? —
Vær rolig. Snart han tæmmer Havets Vove.
Der er et Herskersmil om denne Mund.

Du seer Medea, rasende i Hulen,
Beredt at røve Børneflokkens Liv;
Du seer Araberen i Løvekulen,
En Kamp paa Liv og Død, med Klo mod Kniv.
Bestandig er det Lidelsernes Dybde,
Udmaalt med ømt, men mandigt Kunstnerblik,
Som vækker Angsten her i Hulens Krypte
Ved den Vision, som Sjælens Øie fik.

Bestandig slaar en Luftning os imøde
Fra disse Tavler som fra Livet selv.
Ved disse Syner vore Kinder gløde
Og Blodet bruser gjennem Aarens Elv.
Det er os selv, vor Lykke, vore Kvaler,
Vort Kjød og Blod, og ingen kjøbt Model,
Som gjennem disse stumme Læber taler,
Og tolkes af den mægtige »Rebel«.

Bestandig er det Aandens Blink, som bryder
Sit Lyn igjennem denne Farveglød.
Bestandig flammer Farven op, og byder
Med mægtig Herskerstemme: »Liniens« Død! -
Det er en Troldmand, som af Morgenskæret,
Af Nattens Halvlys, Solnedgangens Pragt
Har vævet sig en Kappe. Frit for Veiret
Henvifter Væverens Vidunderdragt.
</body>
</poem>

<poem id="drachmann1875a0">
<head>
    <title>Improvisation ombord</title>
    <firstline>Snart er de lyse Nætters Tid forbi</firstline>
    <source pages="33-34"/>
    <keywords>shelley</keywords>
    <quality>korrektur1,korrektur2,kilde,side</quality>
</head>
<body>
Snart er de lyse Nætters Tid forbi,
Og Mørket stiger bag de dybe Vande,
Og Bølgen spiller op den Melodi,
Som nu kun nynnes svagt ved Sundets Strande.

Snart strækker Fuglen Vingen over Hav
Og sætter Kursen efter fjerne Zoner,
Snart vil Naturen sørge paa sin Grav:
Da maa vi synge vel i andre Toner.

Men endnu spreder Sommernattens Skær
Udover Sø og Land de lyse Vinger,
Og endnu tegner høit bag Skovens Træer
Daggryets Gud sit Navn med gylden Finger.

Og endnu driver Nattens Bris vor Baad,
En stille Vandringsmand ad stille Veie,
Og endnu har til Sang og Klang vi Raad,
Vi, som har Morgenskærets Guld i Eie. —

Daggryets Gud vi offrer Vinens Glød,
Til Dig en Hymne efter Vinen følger,
Og slaar vor Time, giv os da en Død
Som Shelleys i Toscanerhavets Bølger!
</body>
</poem>

<poem id="drachmann2018012911">
<head>
    <title>Wilhelm Marstrand</title>
    <subtitle>Død den 30te Marts 1873.</subtitle>
    <firstline>Betrukket med Sort</firstline>
    <source pages="35-38"/>
    <keywords>elegi,marstrand</keywords>
    <quality>korrektur1,korrektur2,kilde,side</quality>
</head>
<body>
Betrukket med Sort
Var Salen, som huser de hvide Guder.
Træt, paa de simple Fyrretræespuder,
Ydmyg, hvor Phoebus Apollo troner,
Hvilede Mestren. — Saa bar de ham bort
Under Sørgemusikens Toner.

Et blændende Dagslys. En nysgjerrig Mængde
Man gik gjennem Staden i hele dens Længde,
Alle maatte vige.
Saa jorded man Mestren, mens Foraarets rige,
Skabende Haand lod derude i Haven
Spirer og Knopper flokkes om Graven,
Og Solen vil forme, og Solen vil male,
Et Mylder vil blive vækket af Dvale,
Billeders Mængde i farverig Gløden
Vil omringe Graven. — Saa glemme vi Døden,
Og tænke os Mestren hvilende rolig,
En Kunstner end i sin Kunstnerbolig ...

Han var blandt de Faa, som paa Vuggen fik
Et Smil af det luende Gudeblik,
Et Indvielsens Kys paa sin Pande.
Da Alderen dryssed paa Issen sin Snee
Og matte blev Øinenes Brande.
Man kunde dog stedse Indvielsen see
Over Brynenes buede Rande.

Han næred den Lunets liflige Ild,
Der brænder velgjørende, dæmpet og riiild,
Og aldrig sin Arne fortærer,
Naar Læben blev spydig, naar Penslen blev kaad,
Saa var dog Skønhed hans Lærer,
Og Gratierne tog han altid paa Raad
Selv i de »menige« Sfærer.

Han drog ei fra Skyerne Lynet ned,
Om Dommedag gav han os ingen Beskeed,
Om Sjælenes Angst og Pine;
Han indbød med milde og venlige Ord
Og med Høihed i Lader og Mine
Enhver til »den store Nadveres« Bord,
Til sit Hjem, hos sig og hos Sine.

Han var jo en Rigmand, han var jo Drot,
Han sad tilbords i et luftigt Slot
Med Tjenere smaa og store.
Bordene bugned’ af gavmild Skænk,
Gjæsterne kunde han more,
Strængespil lød fra Orkestrets Bænk,
Toner saa glade, sonore.

Og Forskjel i Rang den kjendte han ei,
Hans Gjæster var taget fra alfar Vei,
Fra Bjerget saavel som fra Dalen;
Tiggere, Skjælmer, Piger og Børn
Bænkedes om Pokalen.
Det var Livets Roser og Livets Tjørn,
Som var samlet hos Mestren i Salen.

Et aabent Hus. Bestandig paany
Kom Gjæster til ham fra Land og By,
En Jeppe og en Hans Frandsen;
I romerske Laser, i holbergsk Snit,
Cervantes’ Ridder med Landsen,
I svensk Kostume saa skinnende hvidt,
Og med Tamburinen til Dandsen.

Og trak han sig saa fra Sværmen bort,
Og vilde nyde en Hvile kort
I Lønkamrets venlige Hygge,
Da stod for hans Øie Historiens Mænd,
Den raadsnare Konges Skygge,
Den saarede Løve med Sværd om Lænd,
Helten paa Linieskibets Brygge ...

Ja, han var rig. Og han strøede sit Guld
Rundhaandet ud i den danske Muld,
I Kunstens hjemlige Ager.
Men hvor er nu Manden, som træder til,
Og Arv efter Mestren tager?
Og hvor er det Fjeld med ulmende Ild,
Som frem over Dalen rager? —

Tiden vil vise hvad Tiden har lagt
Tilside bag en beskeden Dragt,
Som nu maaske skjuler en Kjæmpe.
Den ledige Trone ventende staaer,
Men, vi faaer fare med Læmpe:
Tiden er vanskelig, Tiden er haard,
Den kan længe en Spire dæmpe.
</body>
</poem>

<poem id="drachmann2018012912">
<head>
    <title>Ad libitum</title>
    <firstline>Jeg byder Jer ikke det vuggende Spil</firstline>
    <source pages="39-41"/>
    <quality>korrektur1,korrektur2,kilde,side</quality>
</head>
<body>
Jeg byder Jer ikke det vuggende Spil
Med sindrige Løb henad Fløiten,
Med Næse paaskraa og med Mund spidset til,
Og med Koloraturer i Høiden,
Mit Spil er kun simpelt, for simpelt maaske,
Men, kan I det ikke lide,
Nuvel! saa lad vær’ at betale Entrée, —
Kjære Venner, gaa blot tilside.

Jeg viser mig ei i en silkesyet Dragt
Med Harpe og smægtende Blikke;
Troubadourerne har jeg paa Hylden lagt,
Og der faar de Lov til at ligge.
Men er I endnu ei af Brystsukker kjed,
Og kan I ei Rugbrød lide,
Nuvel! lad os skilles i Mindelighed,
Kjære Venner, gaa blot tilside.

Jeg er for undseelig, tro kun mit Ord,
Jeg skammer mig ved at beværte
Mit Publikum her ved Lyrikens Bord
Bestandig med: Hjerte og Smerte.
Der er dog vel ogsaa en anden Mad,
Men, kan I den ikke lide,
Nuvel, hver sin Lyst; jeg er lige glad;
Kjære Venner, gaa blot tilside.

Jeg gaar nu min Gang, og spiser min Mad
Og fløiter saa smaat paa en Vise,
Og seer hvordan Publikum spreder sig ad,
For Andre at søge og prise. —
Og er der saa bleven en lille Kreds
Tilbage, paa hvem jeg kan lide,
Saa bukker jeg høfligt, og siger tilfreds:
Kjære Venner; kom lidt her tilside.

Kom lidt her tilside, og hør paa min Sang,
I en Krog kan vel Tonerne klinge
Saa fuldt og saa fast, af saa ærlig en Trang
Som nogen, man Hyldest vil bringe.
Og Trangen er ærlig, fra Hjertet den gaar,
Og tør I ei derpaa lide,
Nuvel! saa er Sangeren dømt, og saa faar,
Kjære Venner, han selv gaa tilside.
</body>
</poem>

<poem id="drachmann2018012913">
<head>
    <title>Skibsrotter</title>
    <firstline>I Aberdeen laa vi</firstline>
    <source pages="42-44"/>
    <quality>korrektur1,korrektur2,kilde,side</quality>
</head>
<body>
»I Aberdeen laa vi,
Og seilklar var Skuden;
Fix saae hun ud fra
Hælen til Snuden.«

»Nydelig pyntet
Til Nordsø-Legen;
Ingen skulde tro, der
Var noget iveien.«

»Der mumledes rigtignok
Et og Andet
Af Folk, som saae hende
Ligge paa Vandet.«

»Naa! Folk har nu altid
Saa ondt for Tænder
Naar det gjælder en Skude,
Som Ingen kjender.«

»Og Folk er saa kloge,
Og navnlig Skotterne; -
Men selvsamme Nat gik
Fraborde Rotterne.«

»Og tre Dage efter,
Da Tiden den led ad
Aften, saa laa vi med
Masterne nedad.«

»At sligt kunde hænde
Jeg vilde forsværget;
Tilbunds gik vi Alle,
Kun jeg blev bjerget.«

»De Satans Rotter!
De veed sig at hytte;
De lugter naar Tiden
Er til at flytte.«

»Om Flæsket saa hænger dem
Lige for Snuden:
Naar Timen er kommen
Saa gaar de fra Skuden!«

Saaledes fortalte
Den veirslagne Gamle,
Og gav sig saa til i sin
Lomme at famle.

»See her, kan De see, dette
Billede viser
Hvordanne »Fortuna«
I Søen forliser.« —

Jeg saae paa »Fortuna«,
Og tænkte paa Skotter,
Paa Havnen, paa Storm
Og de kloge Rotter.

Ja, Skibsrotten veed nok
Sin Tid at beramme; —
Der er Rotter iland
Som har lært sig det samme.
</body>
</poem>

<poem id="drachmann2018012914">
<head>
    <title>Sonet</title>
    <subtitle>Af »I Storm og Stille«</subtitle>
    <firstline>En Mundfuld Luft! Her snøres Struben til</firstline>
    <source pages="45"/>
    <keywords>sonet</keywords>
    <quality>korrektur1,korrektur2,kilde,side</quality>
</head>
<body>
En Mundfuld Luft! Her snøres Struben til;
Kun Smedebælgen aander, Kullet flammer,
Og lyser op den skumle Esses Kammer,
Og viser frem hvad Mørket dække vil.

Nei bort herfra, og nedad Stranden til;
Og har Du slængt Din Blouse, Fil og Hammer,
Saa læg til Bunken Armod, Nød og Jammer,
Og glem det Alt for Bølgens friske Spil.

Lyt for en Stund til det som Havet byder,
Fornem den klare, muntre Baadsmandstrille
Saavelsom Havets alvorsfulde Bas.

En egen Trøst igjennem Spillet lyder.
Jeg selv har lyttet tidt i Storm og Stille,
Og Hjertets Trang kom Spillets Trøst tilpas.
</body>
</poem>

<poem id="drachmann2018012915">
<head>
    <title>Fra Klitten</title>
    <subtitle>En Hverdagshistorie</subtitle>
    <firstline>Aldrig en Rose, næppe nok en Aster</firstline>
    <source pages="46-69"/>
    <quality>korrektur1,korrektur2,kilde,side</quality>
</head>
<body>
<nonum><center>Forord.</center></nonum>

Aldrig en Rose, næppe nok en Aster
Spreder bag Sandhøien sine Blomsterpletter,
Klittag og Vraggods, sønderslagne Master,
Splinter og Spaaner er Blomsterbordets Retter;
Kosten er simpel, som Naturen byder,
Men man faar nøies, eller gaa sin Vei:
Tager og nyder!
Saadan gjorde jeg.

Lyngen er frygtsom, dukker sig og kryber
Kuldskær i Ly under Marehalmens Tue,
Sidder forladt, og ensomt sig fordyber
Tungt i et Suk over Solens matte Lue;
Solen er bleg og blegt er ogsaa Sandet,
Dog, der er Farver, naar man blot seer til:
Farver i Vandet,
Pragtfuldt Farvespil.

Sindet bli’er nedtrykt; Mand og Kvinde lyder
Tvungent Naturens haarde Herskerlove;
Sjeldent en Funke gjennem Mørket bryder,
Ilden i Hjertet synes dybt at sove;
Taager og Sandflugt lægger Slør om Øiet,
Sløvhed og Barskhed holder Sjælen blind:
Foroverbøiet
Famler Mand og Kvind.

Faren er Frelser. — Stormens Stemme kalder.
Sløvhed og Barskhed flyver hen for Veiret,
Kinden faar Roser, og fra Sjælen falder
Sløret, som sløved, Bindet, som har snæret.
Dygtig til Livet føler da Enhver sig, —
Saa træder Elskovs Guden sagte til:
Saadan som her jeg
Nu fortælle vil.
---

<nonum><center>I.</center></nonum>

De Jevndøgnsdage saa rapt kan gaa;
Det hastende Tusmørke skridter
Med Syvmilestøvler og Regnfrakke paa
Indover de dæmrende Klitter.

Og Skyerne mælde, at Striden er nær;
Paa Havstokken Dønningen ruller
I fredelig Takt, men fra Revlernes Skjær
Der varsles et voxende Bulder. —

I Klitten deroppe Du øiner et Hus,
I Sandverdnens vildsomme Øde,
Hvor, Marehalmstotten med sørgeligt Sus
Dig strittende stikker imøde.

Der sidder et Par ved den vestre Gavl
Af Klithusets tjærede Længe;
Hun binder paa Hosen saa myndig og; travl,
Og han lader Hovedet hænge.

Han vrider og vender i Næven sin Hat
Og brummer og beder og tigger,
Og slipper saa Hatten, og griber saa fat
Om en Pakke, som foran ham ligger:

»Og vil Du ei høre mit Hjertes Begjær,
Saa vil Du maaske dog bemærke
De Sager, jeg bragte i Pakken her:
Det er Uldtøi, og Lærred til Særke.«

»Et Tørklæde er der, med Billeder paa,
Og et Silkebaand, samt meget andet,
Som var ved Auktionen for Penge at faa
Da den engelske Tremaster stranded.«

»Saa ligger her ogsaa en Tidalerslap,
Du seer, jeg har Penge paa Lommen;
Der var jo den Tid, hvor Gevinsten var knap,
Men til Mønten er atter jeg kommen.«

»Han, Rasmus derovre, har lovet mig Part
I Baaden, og saa blier der svære
Fortjenester, — ja det skal vise sig snart,
Naar Du bare min Kone vil være.«

»Og kan jeg ei tale som Du det vil ha’,
Saa lad disse Sager Dig sige:
Tag Alt, om Du vil, tag det Halve dera’,
Men tag bare Søren tillige!« —

Han skotter saa ængstelig til hende op;
Men hun farer fort med at binde
Og vil ikke standse, vil ei sige Stop
Til de flyvende Strikkepinde.

Da griber han i hendes Skjørteflig, —
Hun støder med Armen ham fra sig; -
Med dirrende Stemme og bleg som et Lig
Hun raaber: »Hvad gaar der dog a’ Dig!«

»Du kom vel fra Kroen saadan Du Dig teer,
Men det kan jeg trøstig Dig sige,
Du vinder ei frem paa en saadan Maneer
Naar Du agter at tækkes en Pige.«

»Behold Dine Sager, og Pengene med,
Jeg kærer mig ei om Presenter
Fra En, som er kommen saa akav’ paa Gled
Og Fluer i Krostuen fanger.«

»Du siger at stedse jeg laa Dig paa Sind,
At Alt Du for mig vilde gjøre;
Det Hele Du kan, det er blot gjøre Vind,
Og en Vindhas jeg gider ei høre.«

»Nei viis Dig engang som en Ka’l for Din Hat,
Der kan mere end trumfe i Bordet,
Lad Kro være Kro, og ta’ ordenlig fat,
Saa ta’er jeg maaske Dig paa Ordet!« —

Han reiser sig, sparker til Pakken saa vredt
Med alle dens deilige Sager,
Saa dreier han rundt, — men betænker sig lidt
Sin Tidalerseddel han tager.

Og driver saa af med sin ludende Krop;
Tungt Fødderne Sandstien træder.
Hun sender et Blik ham fra Klittens Top,
Og — vender sig bort og græder.
---

<nonum><center>II.</center></nonum>

I Kroen gaar det lystigt til,
Der stilles mangt et Savn,
Der aabner Værtens »Værsaago’«
Hver sorgfuld Svend en Havn;
I Havnen kan Du ligge
Og bedre ud Din Læk,
I Kroen kan Du drikke
Din Sorg og Modgang væk.

I Kroen er der lunt og godt;
Derudenfor er Blæst,
En iskold Vind med Regn og Rusk,
En Storm fra Nord-Nordvest;
Mod Lampen trækker Røgen
Fra Gjæsternes Tobak,
Man hører Tagrygsfløien
Knap for den muntre Snak.

I Kroen er der Hvile nok;
Derudenfor er hundsk,
Og Vesterhavet skaber sig
Som var det rent kalkunsk.
I Kroen sidder Søren,
Med Ryg mod Lampens Skær,
I Krogen nærmest Døren,
Og drikker taus og tvær.

De Andre — vel en halv Snes Mand —
Har Plads om Bord og Skjænk;
En maler op til Tidsfordriv
Med Kridt paa Væggens Bænk;
Han trækker seige Streger,
Med Tungen halvt af Mund,
Og vender sig og peger
Med Grin i Kredsens Rund:

»Her staar nu skrevet Navnet paa
Din Kjærest’, Du Johan,
Og her er Oles Pigebarn, —
Ja nægt det, om Du kan.
Og her staar,« — og han skotter
Lidt skjævt til Krogen hen —
»Her staar Peer Nielsens Dotter,
Som Søren har til Ven!« —

»Der lyver Du, Du Hundetamp!«
Saa farer Søren op,
Og slaar i Skjænken Dunderslag,
Og vælter Krus og Kop;
»Lad Kridtet roligt ligge,
Slet ud det dumme Fjas,
Og sletter Du det ikke,
Saa slaar jeg Dig i Kvas!«

Den Anden smøger sindigt af
Sin stramme Vadmelskoft:
»Nei, stikke Piben ind for Dig
Det var dog lovlig grovt.« —
De træder frem i Stuen
Hvor bedst der er at staa,
Og synes maale Buen,
Som Armen nu skal slaa.

Han, Søren er just ingen Visk,
Ei svær, men axelbred;
Man seer ret Muskelvævets Spil
Som dér han staar bered’;
I Nakken krøller Haaret
Som paa en Angler Tyr,
Af Sener spændt er Laaret, —
Det er en dygtig Fyr.

Den Anden, — hm! — det var som om
Det Syn ei smagte godt;
Han rømmer sig, og siger rask:
»Hør, jeg vil gi’ en Pot!
Om ret jeg Søren kjender
Saa ta’er han mod Forlig,
Vi er dog mellem Venner,
Hvorfor skal vi ha’ Krig?« —

»Saa Du er bange, Din Kujon!
Men bi blot« ... Hvad var det?
Der styrter En ad Døren ind
Med Tresse om Kaskjet.
»Op alle Mand! For Djævlen,
Er det nu Tid at slaas?
Der staar et Skib paa Revlen,
Gud hjælpe det og os!«

De stimer fra hverandre brat
Som Vildt for Bøssens Skud:
Hvordan? Fortæl! — »Der er ei Tid,
I kjender Pligtens Bud!«
Og Døren høres knage,
Og Stuen den er tom, —
Kun Søren bli’r tilbage;
Han seer sig uvist om.

Han mumler: »I et saadant Veir!
Hvad kan de gjøre Gavn?« ...
Da træffer Øiets mørke Blik
Paa Bænken hendes Navn.
Det gier et Sæt i Kroppen,
Han taer et vældigt Skridt
Og styrter efter Troppen
Ud i den vilde Klit.
---

<nonum><center>III.</center></nonum>

Havet brøler, Stormen raaber;
Fyldt med Sand og Saltvandsdraaber
Sitrer Luften under Skriget.
Maaneliget
Over Diget
Vises frem i Skyens Kaaber,
Stirrer med de brustne Øine
Langsmed Klittens Rækker nøgne,
Kan ei finde Strandens Strimmel,
Skimter kun en Hvirvel-Vrimmel,
Som med Syden
Under Lyden
Af de dumpe Nød-Skud jager
Op i Klittens golde Ager.

Strandens Strimmel findes ei.
Forstrandsvolden blev begravet;
Over Værnet baner Havet
Vældig sig sin vilde Vei.
Tunge Bølgemasser bryder,
Sammenflyder,
Overgyder
Sig med Hvirvlens hvide Skvæt;
Ingen Plet,
Intet nok saa lille bitte
Fodefæste kan Du hitte
Hvor Du kunde kjæmpe mod
Brændingbrusets Hvirvel-Flod.

Nei, tilbage; op i Klitten,
Dér hvor Fiskerflokken staar,
Dér hvor hele Byen, skræmt ved
Dødsens-Skibets Skud derude,
Samled sig; og hvor i Midten
Hiv ohøi! Dit Øre naaer,
Medens Ryg og Skulder klemt med
Hele Kroppens Kraft er Pude,
Støttepude mod den svære
Redningsbaad, man frem vil bære.

Sandet pisker imod Flokken,
Vinden rusker Hørhaars-Lokken,
Skummet filtrer sig i Skjæget,
Havet tordner sit: Tilbage! —
Fremad dog det stedse gaar.
Fremad, Kraften svigter ei;
Kræfterne kan kun tiltage,
Hele Flokken bærer Præget
Af et: Vil! som veed sin Vei.
Der er En, som fører an,
En, som kommanderer Flokken;
Ingen veed vel ret hvordan,
Men man lystrer og man lyder,
Springer efter Rullestokken,
Haler, hiver, skubber, skyder;
Alle Kræfter sig forene
Paa Kommando af den Ene,
Og den Ene: Søren er. —

Og man stræber og man strider,
Og man krummer Ryg og Laar,
Og man slæber og man slider
Til omsider
Man ved Grændseskjellet staar.

See den mørke Brænding-Mur!
Sugende lig Skyens Pumpe
Sand og Tang fra Revlens Sumpe
Løfter, taarner, snoer den sig
Uheldsvanger høit iveiret,
Staar et Øieblik paa Lur,
Slynges saa med Brag og Bulder
Ret som ved en Springkraft fjæret
Under Syden, Kogen, Brusen,
Hvid som Niagaraslusen,
Rygende i Maaneskæret,
Op mod Klitten, hvor den ruller
Hen for Redningsbaadens Kjøl.

Over Brændingmurens Tinde,
Hvergang Skumkaskaden haster
Fremad, kan Dit Øie følge
Vippebuen af to Master,
Som sig dukker, som sig kaster,
Ført i Dands af Revlens Bølge
Hid og did i rædsom Leg. —
Det er Maalet, som er sat;
Hist er Frelse haardt fornøden,
Didud i en Kamp mod Døden
Gaar det i den vilde Nat!

Hvirvlen alt har Baaden fat.
Dreied den sig? — nei den føres
Under Greb af haarde Hænder
Sikkert frem. Kommando høres:
Alle Mand i Baaden op!
Og præcis paa Toften sat
Griber Hver den lange Aare,
Haler ud med seige, haarde
Tag, og medens Baaden bæver
I hver Fuge, ramt af Slaget,
Bølgeslaget, tvinger Taget,
Aaretaget Baaden op
Spaanlet over Bølgens Top ...

Og det mørknes over Havet;
Maanedisen ædes bort,
Sluges af en Kjæmpe sort,
Som til Halsen helt begravet
I et Bjerg af Skyens Dyner
Strækker netop Gabet frem.
Rædselsvangre Skyggesyner,
Sprungne ud af Angstens Hjem,
Efter Kjæmpekroppen følger,
Truer fra de tunge Bølger,
Dybt sig dølger
I hvert Skumstænk salt og vaadt,
I hvert Vindstød, i hver Piben
Gjennem Marehalmens Tot.

Saa forsvinder Sky og Skygger;
Maanestriben
Lysbro over Havet bygger,
Og den Flok, som staar ved Stranden,
Speider did hvor Baaden svandt,
Seer den tumle sig paa Randen
Af de steile Søer, sikker,
Seer hvor Agterstævnen nikker
Medens høit paa Hæl den ligger,
Seer den styrte frem med Snuden
Kløvende en fjeldhøi Bryder,
Seer hvor frem og frem den skyder,
Seer den nærme sig til Skuden,
Havaristen, Revlens Bytte,
Hvor endnu paa Ruffets Hytte
Svagt kan skimtes Skibbruds-Folk.

Og saalænge Maanens Stribe
Spænder Bro paa Havets Vei
Slipper Blikket Baaden ei;
Gjennem Skum og Skvæt man stirrer,
Løfter sig paa Taa og følger,
Medens Øiet anstrengt plirrer,
Baaden over Revlens Bølger.
Og med Undren man betragter
Manden hist ved Styret agter,
Hvor han fører støt, koldblodig
Baaden gjennem Søen modig;
Og man kan ei ret begribe
Dette Særsyn, useet førend
Denne Stund, med ham — med Søren!

Ja man undrer sig, og seer
Til sin Nabo, og man mumler,
Naar man kan for Stormens Bulder;
Og man puffer Næstens Skulder,
Nævner Navne, gaar paa Spor
Efter denne Gaade stor.

Og imedens staar deroppe
Mellem Klittens nøgne Toppe,
Haanden skygt for Øiets Bryn,
Stirrende med anspændt Syn
Gaadens Løser. Brystet tungt
Aander op, og Læben dirrer;
Ufravendt hun staar og stirrer
Ud imod det mørke Punkt.
Som en Støtte, stivt udhugget
I en Sten, hun stirrer ud;
Stormen river med sig Sukket,
Og hun skjælver som et Løv;
Blind for Mængdens Blik, og døv
For den vilde Storm, hun knæler,
Beder vel til Stormens Gud
Om en Haand i Herrens Veir
Over ham, som hun har kjær.
---

Og Lys og Skygge
Skifter
Udover Havet. —
Som jagende Hunde,
Der bides i Vanvid,
Komme Skyerne farende;
Og det glammer fra Dybet,
Hæst, brølende.
Ingen Mumlen
Blandt Flokken paa Stranden;
Som stivnet til Stumhed
Af den isnende Tanke
Om Døden i Bølgerne
Sænker Enhver det
Sorgtunge Hoved,
Og Kvinderne græde.
Faren er voxet,
Havet er voxet;
Med hujende Tunger
Halser det skadefro Dyb:
Orkan, Orkan! —
Da bølger Flokken
Frem og tilbage,
Og Raabet runger
Lydt gjennem Brændingens Larm:
»De kommer!«
Og Mænd og Kvinder
Haand i Haand
I trofast Tag
Danner en Kjæde
Langs det graadige Dyb.

Og see, gjennem Brændingen
Bryder den brede
Boug af Baaden,
Som bar fra Døden
Derude paa Dybet
De synkende Stakler. —
Den løftes iveiret,
Høit bliver den baaren;
Stop! skod med Aaren!
Min Gud, den vakler;
Den vrides i Hvirvlerne,
Gribes med graadigt
Greb af Søen,
Og slænges til Siden.
Søerne fylde den,
Hvirvlerne skylle den
Hovedkuls, hultertilbulter i Dybet,
Med Kjølen som Klageraab hævet mod Himlen.

Nu ud med Kjæden,
Mandkjøn og Kvindkjøn!
Til Kamp for Livet,
For Fæstemænd, Brødre,
Fædre og Frænder,
Og de en Gang fra Døden
Frelste Skibbrudne!

Og den levende Kjædes
Jernfaste Ringe,
Nittet ubrydelig
Sammen i Kjærlighed,
Griber med stærkere
Greb end Søens
Graadige Røverhaand. —
Haanden slipper ei,
Taget glipper ei;
Reven fra Døden
Drages til Stranden
En efter Anden
Baadens Besætning.

Frelst er de Alle.
Nei, En er tilbage. —
Skjærende Klage,
Et Skrig fra en Kvinde;
Hvad har hun isinde? —
Et Reb om Livet,
Opkiltret Klædebon,
Haarlokken flagrende,
Styrter hun ud hvor den
Tappreste kjæmper en
Ulige Kamp imod Overmagt.

I Favntag krystet,
Brystet mod Brystet,
De blege Munde
Tæt mod hinanden,
Haarlokken krandsende
Heltepanden,
Drages de begge
Tilbage paa Stranden.

Da stimler man sammen;
Ja nu faar man kjende
Hemmeligheden
Med ham og hende.
I Favntag krystet,
Fast, uopløselig,
Hviler de Tvende. —
Er Pagten da Dødens?
Sprang Traaden over
Saasnart den blev spundet?
Nei, øvede Blikke
Har Livsfunken fundet;
Man puster til Funken,
Man hviler ikke
Før Traaden er tvundet,
Før Livsstrømmen rinder,
Før blegnende Kinder
Faar Roser røde,
Før Parret er vundet
Igen fra de Døde.
---

<nonum><center>IV.</center></nonum>

Og Solen skinner paa Stranden ned,
Den misser med Øiet og drysser
En Regn af Glimmer langs Havets Bred,
Og Bølgen, som skummede før saa vred,
Den knæler galant nu og kysser
Det Vrag, som den slog igaar.

Ja Herregud hvor det selsomt gaar
I Verden til alle Tider;
Man kives og strides saa hadsk og haard,
Man skærer sin Næste de dybeste Saar,
Vredt stormer man frem; — omsider
Saa bliver det godt igen.

Der vandrer de To nu langs Stranden hen
Saa fredeligt Side om Side.
Nu hedder det: »Kjæreste Hjertensven«
Og »Sødeste Pige«, og — hillemæn!
De kysses. See, det maa jeg lide;
Det skulde de gjort lidt før!

Og Marehalmstotten, skjøndt gul og tør,
Ved Synet dog formelig neier,
Og Rylen fløiter i Mosens Rør
En Vise, men finder kun ringe Gehør
Hos Parret, som hviskende dreier
I Klitterne ind, — og er væk.
---

<nonum><center><w>Efterskrift.</w></center></nonum>

Og skulde det nogentid hænde
— Sligt kan jo dog skee —
At Du selv i den vaklende,
Villien forkvaklende
Tid skulde finde Dig stillet
Vis-à-vis med det vestjydske Billed:
Da tænk paa de Tvende,
Og træd som en Mand kun i Skranken for Kravet,
Som bæres imod Dig derude fra Havet! —
Vær blot ikke bange:
Der er altid et Vrag paa en Revle at fange,
Saavist som der gives den Kvinde,
Der kan faa isinde,
Naar Baaden blier slynget i Brændingen hen,
At drage Dig frelst ud af Hvirvlen igen!
</body>
</poem>

<poem id="drachmann1999050301">
<head>
    <title>Fiskeren synger</title>
    <firstline>Min Fa’er han var Fiskermand</firstline>
    <source pages="70-73"/>
    <quality>korrektur1,korrektur2,kilde,side</quality>
</head>
<body>
Min Fa’er han var en Fiskermand
Med Hus iland,
Med Baad paa Vand,
Med Klæder i sin Kiste;
Han lærte mig fra jeg var Barn
At ro en Baad og røgte Garn; —
Tilsidst han dog forliste,
Og Fiskene ham spiste.

Jeg arved Garn og Baad og Hus
Og Aalerus’
Og Søndagskrus,
Dertil hans bedste Klæder;
Jeg græd en Stund med Mo’er omkap, —
Saa tog jeg fat hvor Fa’er han slap;
Hvad hjælper det man græder?
Det gavner ingen Steder!

Hvad hjælper det Ens Kind er vaad,
Hvad gavner Graad,
Naar man har Baad
Og saa en Mo’er derhjemme? —
Nei, Baad og Arbeid følges ad,
Og Mo’er derhjemme skal ha’ Mad:
Det maa man ikke glemme,
Men Ryg mod Sorgen stemme! —

Og jeg tog fat hvor Fa'er han slap;
Paa Næven rap
Med Flik og Lap
Jeg Baadens Tømmer frisked,
Og jeg fik gode Spanter reist
Og jeg fik nye Klude heist;
Og Taaren bort jeg visked,
Og gik saa ud og fisked.

Jeg hugger Aal den Morgen lang
Med Jern paa Stang
Blandt Bundens Tang
Og Græs og anden Grøde;
Saa seiler jeg paa Dybet ud
Med Skum for Bougen, Pres paa Klud: —
Hvor Fa’er gik hen og døde
Der tager jeg min Føde.

Og har jeg Baaden fuld af Fisk,
Saa hjemad frisk
Til Dug og Disk,
Hvor Mo’er ved Gryden længes!
Det Bedste blier paa Ilden sat,
For blanke Dalere en Klat
Paa Prangervognen slænges;
Til Tørring Resten hænges.

Men er der Dands i Byens Kro:
Hei hop, min Tro,
I Ankelsko
Og Silkevest jeg springer.
Og Stævne har jeg Pigen sat
Til Dands med mig den' hele Nat;
Og næste Dag jeg bringer
En Ring til hendes Finger.

Saa spleiser Præsten snart en Traad
Om Bo og Baad
Og Husgeraad
Og mig og om min Stine:
For, Stine hedder hun, min S’æl,
Og I maa tro, hun er reel,
Og ikke en af hine,
Som løber løs i Line.

Og saa, saa er jeg Fiskermand
Med Hus iland,
Med Baad paa Vand,
Og Kone med tillige.
Hurra, det er en ren Plaseer,
Og næste Aar! — jeg si’er ei mer
En Dreng — maaske en Pige;
Det kan nu Ingen sige.
</body>
</poem>

<poem id="drachmann1999050302">
<head>
    <title>En Strandvasker</title>
    <firstline>Der drev en Person paa Strandbredden op</firstline>
    <source pages="74-76"/>
    <quality>korrektur1,korrektur2,kilde,side</quality>
</head>
<body>
Der drev en Person paa Strandbredden op,
Vi saae ham, han laa med Næbet iveiret;
Et dødblegt Ansigt, og om hans Krop
En Seildugskavai, som var tjæret.

I Havbrynet laa han, paa Skjellets Rand;
Jorden og Havet stredes om Fundet;
Hver vilde have den fremmede Mand,
Hvis Timeglas her var udrundet:

Jeg tager Dig, Søn, lød Havets Røst,
I moderlig Favn med luilende Sange,
Jeg giver Dig Vuggens den gyngende Trøst,
Som alt jeg har skjænket saa Mange!

Jeg reder Dig Seng, var Jordens Svar,
En sikker Seng i min stille Bolig,
Længe nok skvulpet omkring Du har,
Du trænger til Hvilen rolig!

Og Vinden kom susende Stedet forbi,
Og vendte i Farten, og standsed ved Manden,
Og blæste sin gamle Choralmelodi, —
Den kunde nu ingen anden.

Og Rylen saae til med bedrøveligt Blik;
Og Maagen kom svingende inde fra Klitten,
Den vilde og synge, men Stemmen slog Klik,
Og Sangen gik over paa Midten.

Og Revlstryger, Villing og Kuller og Torsk
Og Haier og Rokker skjød op fra Bunden,
Og Flynderen vrikked sig fremad dorsk,
Og Havtasken gabed med Munden.

De vilde nok smage det fremmede Dyr,
Som laae der og vakte dem Appetiten;
Saa bar vi forsigtigt den stakkels Fyr
Fra Strandbredden høit op i Klitten.

Og grov ham en Grav i det flyvende Sand
Saa dyb som vor Skovl og vor Hakke formaa’de;
Der laa nu fortøiet den fremmede Mand,
Og vi — havde Øinene vaade.

Vi tænkte saa smaat — ja jeg nægter det ei -
Paa Livet kan Ingen i Længden lide;
Hvornaar man selv skal gaa samme Vei,
See det kan en Sømand ei vide!

Men hvad; — vil man tænke formeget paa sligt,
Saa kunde man græde hver Time paa Dagen.
Nei, Taaren af Øiet, og ud til sin Pligt:
At glemme sin Død det er Sagen!
</body>
</poem>

<poem id="drachmann2018012918">
<head>
    <title>I Kjøgebugt</title>
    <firstline>Vi lader Baaden skrive med sit Ror</firstline>
    <source pages="77-84"/>
    <quality>korrektur1,korrektur2,kilde,side</quality>
</head>
<body>
<nonum><center>1.</center></nonum>

Vi lader Baaden skrive med sit Ror
Et Navn, som løber ud i sære Bugter,
Vi lader Stevnen hugge jevnt sig frem
Mens Bougens Skumstænk Essingplanken fugter
Vi lader Modet som en vinget Fugl
Fremskynde Farten forud med sin Vinken,
Vi lader Frygten som en blytung Sky
Tilbage mellem Revl og Krat paa Brinken.

Vidunderlige friske Morgenvæld,
Som strømmer ud fra Himlens vide Sluser,
Mens Havets Grændser flygte for vort Syn
Og Bølgens Sange om vort Øre bruser, —
Du er en Daab, som Slægten trænger til
Før den kan blive Frygten kvit og Sorgen,
Du er en Øieblikkets Evighed
Med Minder, evige, fra Danmarks Morgen.

Naar Middag kommer med den hede Sol
Og stirrer paa os med sit Hvidgløds-Øie,
Saa sløves Blikket, Hjertet lukkes til,
Vi gisper i den tykke Klædestrøie,
Og slænger os paa Dækket ned ilæ,
Hvor Skyggen fra det hvide Seildug spiller,
Og gaber, nikker, dysses hen isøvn
Af Bølgens Smaakluk, Skivgatfløitens Triller.

Men endnu er det Morgen. Dagens Sol
Bag Kimingbankens Værn sit Øie skjuler,
Vort Syn er ikke skræmt, vort Øre klart
Fornemmer Drøn fra Klintekystens Huler;
Fra Stevns, fra Mandehovedhuggens Klint
Tilbagekastes Drøn som af Kanoner.
Nu, lad os bruge da vort skarpe Syn,
Og lytte efter Kjøgebugtens Toner!

Det bruser, skummer fremad over Sø,
Som var det Fugle, baskende med Vingen,
Som var det Dyr, hvem Dybets Sagn gav Liv,
Havheste, snøftende med Skum for Bringen;
Det skinner kridhvidt mellem Luft og Hav:
Er Klintens Klipper flyttet ud i Vandet? —
Nei, Klinten staar; men let som Fugl og Hest
To stolte Flaader styre ind mod Landet.

De kaade Vindstød kysser Seilets Barm,
De elsker disse smidigtslanke Skjønne,
Som byder frem sig til et Favnetag
Saa hedt som det en Elskers Hu kan lønne;
Den neier sig til Dands, den skjønne Flok, —
Saa falder der et Skud, og Legen ender;
Den Dands, som føres op, er Krigens Dands,
Og Flokken: Orlogsmænd, som viser Tænder!

Det buldrer, brager, tordner over Sø,
Og Luftens Vindstød, sittrende og bange,
Tilbageskræmmes fra sin Elskovsfærd
Og flygter ræd for Flammens Striber lange;
Kanonen brøler lydt sit: Varsko dér!
De tunge Kugler flyve let som Boldte
Og bringe Hilsen mellem Mand og Mand,
Uænsende det Budskab, som de voldte.

Og Røgen vælter, spreder, samler sig;
Som Sørgetæpper alvorstungt den hænger,
Hvad eller rives over, deles ud
Som Stridsstandarter, pjaltede, i Flænger;
Igjennem Røgen blinker Farver frem:
Hvor Ven og Fjende er, fortæller Flaget,
Fortæller hvordan Juel og Horn nu slaas,
Fortæller Stridens Gang i Julislaget. —


<nonum><center>2.</center></nonum>

Sagtelig vugger vor Dæksbaad sig frem,
Rortappen knirker og hyler.
Sei Du dernede bag Dækslugens Lem:
Hører Du Bølgens Daktyler? —
Nei, han har Øre for anden Musik,
Det dundrer og dundrer derude, —
Saae Du det Lag, som <w>Victoria</w> fik?
Der røg <w>Svenska Leyonets</w> Klude!

<w>Cesar</w> han slaas for sit Liv som en Helt,
Men »Churprindsen« holder ham Stangen;
Seer Du Signalflaget? nu blev der mældt,
At Cæsar er slagen og fangen!
<w>Mars</w> bukker under for Løvernes Tand,
»Tre Løver« har Tænder, som svie;
<w>Flygande Wargen</w> maa flygte iland,
Et Hurra for »Anna Sofie«!

<w>Draken</w> er flænget og <w>Calmar</w> er brændt.
Det lyser med flammende Ringe;
Det er <w>Saturnus</w>; han selv har sig tændt,
Og snart vil i Stumper han springe. —
Tappert de holdt sig, og tappert de slog,
Det maa i Sandhed dem lades;
Dybet dog til sig med Vælde dem drog:
Selv <w>Jupiter</w> vandred til Hades!

Røgen den sorte og Røgen deri graa
Vælter i Virvar sig sammen,
Dunster og Dampe og Lynene slaa
Parrede ud gjennem Flammen.
Mærk Dig i Midten det hedeste Punkt;
Dér vil Bekjendte Du finde!
»Christianus Qvintus«, han trækker saa tungt
Veiret i Varmen derinde.

Luften er Lue og Blæsten er Brand,
Søvandet sydende Bobler;
Bringe mod Bringe og Mand imod Mand,
Kjæmpe til Kjæmpe sig kobler.
Ingen kan sige, hvem Seiren vil naae,
Skyer paa Skyer sig høine;
Hvem skal vel trække det korteste Straa,
Hvem kaste de høieste Øine? —

Røgen taer Flugten. Hvem flygter med den
Over de skummende Bølger? —
Klar dér ved Skjødet! Hvad mener Du, Ven,
Om vi de Flygtende følger? —
Flagrende ud for det flygtende Jag
Stritter den blaagule Stribe;
Forrest er Fjenden og Seiren er bag! —
Hurra, saa skal Luven vi knibe!


<nonum><center>3.</center></nonum>
      
      Vor Baad er rap; hal Skjødet an!
      Mod Østen Kurs er sat.
      Didude flammer op en Brand
      Imod den dybe Nat;
      Imod den dybe Nat et Skær
      Belyser Masteskovens Træer
      Og viser Flagets Toner;
      Du røde Dug! Saa er vi dér,
      Hvor Seirens Genius troner.
      
      Endnu en Kamp, den sidste Kamp;
      Og Fjendens Kraft er brudt.
      Det sidste Skuds brandrøde Damp
      Er Seirens Festsalut;
      En Festsalut, en Seierssang,
      Som tordner ud med myndig Klang
      Et lydeligt: Hold inde!
      Og sender saa sin Kompliment
      Den slagne, tappre Fjende.
      
      Paa Linieskibets høie Hyt,
      Hvor Admiralen staar,
      Dér skingrer nu Trompeten lydt
      Og rundt Pokalen gaar;
      Man tømmer ud med tørstig Mund
      Hver Draabe til den blanke Bund,
      Og lytter saa til Talen;
      Den klinger fyndig, kort og sund
      Fra ham, fra Admiralen:
      
      »... Ja, gjæve Mænd! I mindes at
      Igaar ved denne Tid,
      I Herrens lyse Sommernat,
      Vi stirred søvnløs did;
      Vor Hvile Fjenden fra os tog,
      Vor tause Bøn til Herren drog,
      Om gunstig Gang i Legen.
      Nu: Herrens Haand for Flaaden slog,
      Og — Natten er vor egen!« ...
      
      Og Vinden rummer; Skjødets Barm
      Staar hvælvet, fuld og rund;
      Og efter Kampens vilde Larm
      Er fulgt en Taushedsstund;
      En Taushedsstund; vor Mund er lukt
      Vi følger Aftenbrisens Flugt
      Henover Havets Vover,
      Hvor Bølgekoret luller smukt
      For Dødens Tang-Alkover.
      
      De sank, — som Solen synker ned
      I Havets Moderfavn,
      Men Kjøgebugtens aabne Rhed
      Er døbt med deres Navn;
      De efterlod et Navn, som vidt
      Skal spørges, og skal nævnes tidt,
      Og farve Sømænds Kinder
      Med Aftensolens Kolorit,
      Med Glands af Stortids Minder.
</body>
</poem>

<poem id="drachmann2018012919">
<head>
    <title>Fregatten Freia</title>
    <firstline>Med Pres af Seil, for Dronningvind</firstline>
    <source pages="85-87"/>
    <quality>korrektur1,korrektur2,kilde,side</quality>
</head>
<body>
Med Pres af Seil, for Dronningvind,
Som kjørtes den af Heste,
En dansk Fregat ved Downs løb ind;
Den vilde Strædet gjæste.

Og Freia var Fregattens Navn;
Det førte hun med Ære.
Og hun var gjort fra Speil til Stavn
Just som hun skulde være.

Hun pyntet var fra Dæk til Fløi
Med lutter gode Klude,
Og førte med sig i Konvoi
En Flaade agterude.

Og Chefen kigged ind mod Land
Fra Skandsens høie Trappe,
Og Chefen var en Hædersmand,
Og han hed Peter Krabbe.

»Nu blier der Løier, skal man see,
Nu gjør vist Britten Knuder;
Jeg tæller en og to og tre
Opbraste Orlogsskuder.«

»Ja der er hele sex saagar,
Og alle viser Tænder; —
Nu, klar ved Skuddet, Gutter klar;
Og viis, at vi dem kjender.«

»Vort Flag er Borgen for, at her
Er ingen Kontrabande;
Og den, som gaar vort Flag for nær,
Han faar en blodig Pande.« —

Og Skuddet gik, og Røgen foer,
Og Kuglen hørtes pibe;
Da blev der pebet »Klar« ombord
I hvert af Brittens Skibe.

Og Lag mod Lag blev vexlet hvor
Kanoner kunde bære,
Og Freia talte stolte Ord
For Flagets gamle Ære.

Og Freia holdt ei op at slaa
Saalænge Evnen rækked;
Først da hun synkefærdig laa
Gik Flaget ned paa Dækket.

Saa førtes hun som Vrag iland
Med Huller gjennem Kroppen,
Da heiste Fjenden høit paastand
Det danske Flag i Toppen;

Og svoer en Ed, en britisk Ed
Ved de latinske Guder:
»Vi glemmer ei, at »Freia« stred
Mod sex af Englands Skuder.«
</body>
</poem>

<poem id="drachmann1999050304">
<head>
    <title>Landnamsfart</title>
    <firstline>Hvad er det for en modig Flok</firstline>
    <source pages="88-92"/>
    <quality>korrektur1,korrektur2,kilde,side</quality>
</head>
<body>
Hvad er det for en modig Flok,
Som over Nordhav-Vovens Skum
Med Seilet spændt fra Raaens Nok,
Med Skjolderad langs Øse-Rum
I Sommernatten farer?
Hvad er det for en Kjæmpe-Æt,
Som her paa Skudens skjøre Brædt
Det mørke Dyb befarer,
Og ler ad Bølgefossens Skvæt
Og trodser Færdens Farer?

Hvad er det for en bjergfast Ø,
Som op mod Nattehimlens Glands
Fra Urtids Grund i dyben Sø
Sit Hoved, slyngt med Jøkel-Krands,
Stolt kneisende nu strækker?
Hvad sælsomt Navn har dette Land,
Hvor frosne Bjerge staar i Brand
Med Damp af Sneens Sprækker,
Mens tordnende fra Jøklers Rand
Ildstrømme Stranden rækker?

Det er en modig Mandeflok,
Som drages mod den fjerne Ø,
Som fik af Kongevælde nok,
Som heller ønsker fri at dø
End bunden leve Livet?
Det er en uafhængig Æt,
Som kaster ud sit Høistols-Brædt,
I Vætters Værge givet,
Og søger saa sin Friheds-Plet
Paa Landnams-Vis for Livet.

Det er en bjergfast Klippeø,
Som skjænker til en mandig Slægt
En Mund, hvis Aande ei skal dø,
En Arm, hvis Værker skal faa Vægt,
Et Ry i Sekel-Tide.
Det er et Land, hvor klædt i Dragt
Af Friheds-Malm, paa Grændsevagt
Sagn-Kjæmpen snart skal ride
Fra Næs til Myr, fra Tun til Trakt,
Med Blink fra Gangrens Side. —

Ja, Farten gaar en Sommernat
Mod Nord, mod Islands steile Kyst;
Til Rors den bedste Mand er sat,
Den største Helt med bredest Bryst
Til Styrismand er kaaren.
Fjeldhøi mod Midnatssolens Glød,
Som paa hans Ringsærk blusser rød,
Han staar ved Styreaaren,
Mens som en Hval paa Havets Skjød
Lang-Snekken bliver baaren.

Han kommer fra det fjerne Land,
Hvor Friheds Arne nu er kold,
Hvor Herskerkrigens hede Brand
Drev Bamsen bort fra Hiens Vold
Og rydded Rævens Gange.
Ham lysted ikke denne Lod:
Saa heller Bølgens Brand og Braadd
Og Kamp mod Dybets Slange!
»Lad Kongen trække Fisk i Vod;
Os skal han ikke fange!«

»Der er vel Fisk med sligt Begjær;
Os tykkes det den værste Skam
At slippes i et Karpe-Kær,
At gaa i Kongens Fiskedam
Og fo’res fint med Krummer;
Nei bort til fremmed Frihedsstrand
Mens Kjæmpen end i Mund har Tand
Og Frembørs-Blæsten rummer!
For Stævnen staar det stride Vand,
Vred som en Bams det brummer!« —

Saa slaar han, Kjæmpen, op med Haand;
Da brager det med Vaabengny.
Fra Horisontens sortblaa Baand
Der stiger som en Tordensky
Med Glimt af lyse Bræmmer;
I Havets Grund staar Skyen fast,
Høit over Skudens Granspir-Mast
Den rager med sin Tinde:
Fra Ingolfsfjeldets Næsse-Rast
Det drøner hult derinde.

»Nu Høi-Stols-Støtter overbord;
Lad Bølgens Hænder gribe dem!
Derinde i den dybe Fjord
Os viser Fremtids Frihedshjem
De høie Valhals Guder!«
Og Fjeldet klinger skarpt igjen
Da Landnamsfartens stærke Mænd
I Gjalderhornet tuder,
Og Støtte-Parret gynger hen
Ad Havets Vuggepuder.
</body>
</poem>

<poem id="drachmann1999050305">
<head>
    <title>Luther i Wittenberg</title>
    <firstline>Det var udenfor Wittenbergs ærværdige By</firstline>
    <source pages="93-95"/>
    <keywords>luther</keywords>
    <quality>korrektur1,korrektur2,kilde,side</quality>
</head>
<body>
Det var udenfor Wittenbergs ærværdige By,
Der samledes en Skare i Decembermorgnens Gry,
Der samledes en Skare om Baalets røde Flamme,
Ordets Folk og Sværdets Folk og Lægfolk med det samme;
Bøddelens stærke Svende lagde Veddet tilrette,
De graadige Flammer skulde æde sig mætte;
Da knittred det og lyste, og Røgen foer mod Himlen,
Og folded sine Skyer som en Fane over Vrimlen.

Hvor er den blege Synder, som sukker og stønner?
Der lyder jo ingen Mumlen, der høres ingen Bønner.
Hvor er den arge Kjætter, hvis forbryderiske Lemmer
Skal, flammebrændte, slippes gjennem Skjærsildens Tremmer?
Hvor er de stramme Strikker og Kullene og Tængerne
Og Køllerne og Knivene, Benbruddene og Flængerne,
Hvor, hvor er Rædselstegnene paa Mildhedens Lære?
Har Bøddelens stærke Svende glemt hvad de skulde bære?
Hvi staar de der og skulker ved Brændebaalets Gløder? —
Ei Kjætterbrad, ei Stegespid det spændte Øie møder.

See, Skaren gaar tilside. Nu staar en Mand alene.
Han strammes ei af Strikker, ham snæres ingen Sene,
Den mørke Klædeskutte er frie Lemmers Bolig,
Bred er han over Brystet, han staar saa fast og rolig.
Han træder frem til Baalet. Der er saa tyst og stille,
Man hører hvordan Luerne med hvasse Tunger spille.
Saa taler han; kun kort. Og saa griber han i Barmen
Og drager frem — hvad er det? — og hvorfor denne Larmen? —
Et Pergament! — Det aabnes; — nu sænker han Armen,
Og Seglene i Silkebaand de smelte ned i Varmen.
Saa blusser det. En Jubel som Tordnen høres rulle:
»Nu brændte Martin Luther den pavelige Bulle.«

Og Røgen slaar mod Himlen. Og lystigt Baalet flammer.
Der ligger altsaa Lynet, som saa frygteligt rammer,
Der ligger den Stærkes Vaaben og svider hen i Emmer,
Der ligger den lamme Høire af de pavelige Lemmer,
Der ligger det, som kridtede de Store om Kinden;
Nu hvirvles det som Aske for Veiret hen og Vinden,
Og fri staar Lynets Hersker, den stærke Martin Luther,
En Mand af Jern og Ild mellem Harnisker og Kutter. —

<nonum><center>* * *</center></nonum>

Det var udenfor Wittenbergs ærværdige By,
Der samledes en Skare i Decembermorgnens Gry.
Frostklar og renset laa Luften om Staden;
Saa drog den’store Skare tilbage gjennem Gaden.
Ingen Procession med Messehagl og Røgelse,
Ingen Spilleværker til pavelig Fornøielse;
Rolig og sluttet; de vidste hvad de vilde,
Ingen Tiggersmuler fra det romerske Gilde;
Ledebaand og Krykker var Intet for de Stærke;
Væbnet var Skaren, det skulde snart man mærke,
Rustet til Kampen, med Klarhed paa Sagen.
— Morgenen svandt. Men lydt i Vinterdagen
Tonede Klokkerne fra Wittenbergs Taarne,
Og Tonerne svang sig, paa Frostluften baarne,
Og strøg med friske Pust over Sydens høie Fjelde,
Og ringede for Øret af den pavelige Vælde,
Og bragte med en Kulde deroppe fra Norden,
Og faldt i Øst og Vest som en Rimfrost til Jorden.
Da spired Kuldens Kjæmper. Høiere klang Tonen.
Stormklokker ringed. — Det var Reformationen.
</body>
</poem>

<poem id="drachmann2018012922">
<head>
    <title>Hjemkomsten</title>
    <firstline>Nu fløiter Finken og Droslen slaar</firstline>
    <source pages="96-99"/>
    <quality>korrektur1,korrektur2,kilde,side</quality>
</head>
<body>
Nu fløiter Finken og Droslen slaar,
Og Jorden damper af Grøde,
Og Landsbypigen til Grændsen gaar,
Sin Kjærest, Husaren, at møde.

»Ak hvor dog den Vinter var lang og trist;
Jeg gik som i Dvale bedøvet,
Og Fuglen den hang med Næbet paa Kvist,
Og vi begge var lige bedrøvet.«

»Naar Rygterne mældte om Slag og Saar,
Saa græd jeg mig Øinene røde,
Og gjerne jeg bytted med Fuglen Kaar,
Skjøndt Stakkelen peb efter Føde.«

»Jeg tænkte: Du har dog Din Hjertensven,
Og kan Dig ved ham forlyste;
Men faar jeg ei see min Husar igen,
Hvem skal da i Verden mig trøste?«

»Ja Vintren var dog saa lang og haard,
Jeg sørged mig næsten tildøde;
Men nu har de Orlov, og nu er det Vaar,
Og nu skal Husaren jeg møde.«

»Jeg seer ham for mig i Tankerne alt
Med brune og blussende Kinder,
Livagtig jeg seer ham den lange Gestalt,
Hans Øine som Solsikker skinner.«

»Med Haanden i Siden, saa rank som et Træ,
Han rider herind over Grændsen,
Og Hesten pruster og kaster sit Knæ
Høit op imod Mulen og Trensen.«

»Jeg dukker mig ned bag den knoppede Hæk,
Herfra skal jeg ham overraske,
Jeg seer ham saa tydelig, Træk for Træk,
Dolmanen, og Sabel, og Taske.«

»Lidt mager; aaja, — men det bøder vi paa.
Hans Knebelsbart er dog den samme,
Chakoen den sidder som før paaskraa,
Og hans Klæder de slutter saa stramme.«

»Jeg føler mit Hjerte saa hæftigt slaa,
Jeg løber, jeg tør ikke bie; —
For alle de tusinde Kys han skal faa!
Og for alle — nei tys, lad mig tie!«

»Jeg veed hverken ud eller ind med mig mer.
Det dufter af Høslet og Sommer,
Og Svalerne synge og Lærken leer;
Husaren, Husaren han kommer!« —

Og ovre ved Skoven, som høitidsklædt staar
Til Bryllupsfart lige paa Springet,
Hvor Landeveisstrimlen en Krumning slaar
Og taber sig atter i Svinget;

Dér hopper en hvid Række Støvskyer hen,
Og bliver saa atter borte.
En halv Snes Minuter, saa sees de igjen,
Men nu er de tunge og sorte.

Det snubler, det slæber, det aser sig frem,
Det stønner, det bander og sukker,
Og Hestene luder med skamgnavet Rem,
Og Mændene nikker og dukker.

Først Ryttere; klædt som i Aske og Sæk,
Med Skam og med Skarn overstænket;
Saa Fodfolk; med stive og stirrende Træk
Som Glutten, hvem Knøsen har krænket.

Og bagerst der rumler et Kjøretøi hen;
Saa tungt gjennem Støvet det skurer.
Hvor Hjulet har dreiet, dér bliver igjen
Langs Sporet to sivende Furer. —

Saa drager de Grændsepæl-Linien forbi.
En standser, og peger med Kolben:
»Her var, Musketerer, nok Fjenden før vi!
Der ligger ... see hist, under Stolpen ...!«
</body>
</poem>

<poem id="drachmann2018012923">
<head>
    <title>Vaabensmeden</title>
    <firstline>Fra Morgnen gryer</firstline>
    <source pages="100-102"/>
    <quality>korrektur1,korrektur2,kilde,side</quality>
</head>
<body>
Fra Morgnen gryer
Til Lyset flyer
Og Nætterne med, om fornødent,
Saa freidig glad
Sit Smedekvad
Han synger, og slaar ufortrødent;
Han slaar med sin Hammer, han svinger sin Tang,
Han gløder i Essen den kolde Stang;
Han hærder i Kølevandet
Det Staal, som skal klinge med Kjæmpeklang
Og svinges i Kampen for Landet.

Og Foraar kommer med Bladsvøbsguld,
Og Sommer med Blomsterflokken,
Og Høsten river det Hele omkuld,
Og Vintren spinder paa Rokken:
Han staar ved sin Esse, han blier paa sin Post,
Han helmer i Hede, han fortner i Frost;
Han smeder til Bonden Bile,
Til Væbner Daggert, og Sværd til Drost,
Og til Bueskytterne Pile.

Og Aaringer komme og gaae igjen.
Bestandig den samme Scene:
Han hamrer og hærder og stiller hen
De blanke Vaaben til Slægtens Mænd,
Ustandset, utrættet, alene.
En Medhjælp blev der ham ei forundt,
Ingen støtter ham i hans Dont,
Selv maa han Bælgene drage;
Selv maa han slide og selv maa han slaa,
At Mændene ei uden Vaaben skal staa
I Kampens de kommende Dage. —

Men kommer da Kampen? og veed han det vist? -
Han smiler, og tører sin Pande,
Og kigger mod Essens glødende Rist,
Og tager en Slurk af sin Kande.
Og nynner sin Vise, sit Smedekvad,
Og stryger i Tanker langs Bilens Blad
Med Neglene sorte og slemme,
Og spreder de knudrede Fødder ad,
Og synger med løftet Stemme:

Der komme skal
En Dag til Fald
For Nogle, for Andre til Reisning,
Da gjælder det
At staa paa sin Ret
Og stole paa Sværdenes Sveisning;
Da springer jeg ud af mit sodede Bur,
Og da skal jeg prøve, om Vaabnene du’r;
Og duer mit Arbeid’ ikke:
Se saa er jeg den, som staar først for Tur
Til fældet paa Valen at ligge.
</body>
</poem>

<poem id="drachmann2018012924">
<head>
    <title>Oktoberdrømme</title>
    <firstline>Jeg følger Dig tildørs, Du skjønne Sommer</firstline>
    <source pages="103-105"/>
    <quality>korrektur1,korrektur2,kilde,side</quality>
</head>
<body>
Jeg følger Dig tildørs, Du skjønne Sommer.
Paa Tærsklen staar jeg, og mit Hoved blotter,
Og, anende den Tid, som snarlig kommer
Med skjulte Magters rugende Komplotter,
Med vilde Udbrud, vrede Kræfters Kampe,
Jeg føler dobbelt skjøn den dybe Fred,
Som stigende fra Sundets tause Bred
Hensmelter, i Oktoberaftnens Dampe.

En Taage slører Skov og Mark og Enge.
Det er ei Sommernattens Forhængstæppe,
Hvor lyse Aander gjennem Slørets Flænge,
Paa letten Fod, som streifer Græsset næppe,
Kan øines af den drømmende Betragter;
Det er en Taage, vinterkold og graa,
Hvor Kjæmpeskygger synes frem at staa
Med mørke Miner og med vrede Fagter.

Jeg ængstes af de mørke Skyggesyner.
Hvad vil de her i Fredens dybe Stilhed
Med Vredesblikket, hvorfra Ufred lyner,
Med Armen udstrakt truende i Vildhed?
Hvad vil de her? Hvo er det, som dem sender?
Er Harmonien ei det Heles Lov?
Hvem dømmer da, og giver Mark og Skov,
Naturens skjønne Liv, i Bøddelhænder?

Har ei det Skjønne Ret til evig Væren?
Har Guden tilmaalt os saa karrig Livet,
At det, hvorpaa vi grunded Guddomslæren
Og har med Kunstens Krandse rundt omgivet,
At det har kun en stakket Stund at leve?
Naar Høstens Marodører griber fat
Og slæber bort Naturens rige Skat,
Hvi skrev da Vaaren sine Gavebreve?

Dog nei; — det er Naturen selv, som skriver
Sin egen Lov med myndig Pegefinger;
Det er Naturen selv, som Tegnet giver
Til denne Vexlen, som dens Liv betinger,
Til denne Plyndring af dens egne Haller. —
Jeg læser Loven paa hvert gulnet Blad,
I Løvets Bog, hvis Bind nu skilles ad
Mens Fugtigheden over Heftet falder.

Jeg læser Loven; og jeg vandrer rolig
Igjennem denne Verden, dømt tildøde; —
Jeg seer dog Vaaren bygge op sin Bolig,
En Sommerluftning slaar mig alt imøde,
Jeg hører Fuglekorets Festorkester.
Jeg skilles rolig fra det trætte Aar;
Med blottet Hoved bøiet her jeg staar,
En Haabende blandt Haabets sidste Rester.
</body>
</poem>

<poem id="drachmann2018012925">
<head>
    <title>Et Aftenbillede</title>
    <firstline>Se Solen synker. Vidt i Luften runger</firstline>
    <notes>
        <note>Citatet stammer fra Goethes digt <xref poem="goethe2018012902,9-12"/>.</note>
    </notes>
    <source pages="106-120"/>
    <keywords>goethe</keywords>
    <quality>korrektur1,korrektur2,kilde,side</quality>
</head>
<body>
<nonum><small><right>Soll Spot und Hohn getragen sein,</right></small></nonum>
<nonum><small><right>Trag' ich allein den Hohn;</right></small></nonum>
<nonum><small><right>Ich kenn' ihn wohl, er kennt mich wohl</right></small></nonum>
<nonum><small><right>Und Gott weiss auch davon.</right></small></nonum>
<nonum><small><right><w>Goethe.</w></right></small></nonum>

Se Solen synker. Vidt i Luften runger
Et samlet Kor af Kjæmpebyens Stemmer.
Som første Bas Dit Øre dumpt fornemmer
St. Paul-Kolossens dybe Klokkeklang;
Saa kommer Lyd fra tusind andre Tunger,
Profane, hellige; en Aftensang,
Der stiger fra det arbeidstrætte Bryst
Med Bøn om Hvile, Kalden paa en Trøst,
Som varer ved saalænge Natten blunder,
Som flygter skræmt, naar imod Dag det stunder.

Her risler Floden, her er Themsens Løb.
Og Kjæmpebyen hælder sig derover,
Og glemmer Dagens Raab om Salg og Kjøb,
Og speiler i de luegyldne Vover
Det hele Ansigt fra St. Paul til Tower.
Som Flodens Vande saa er Byen selv,
Det brede Ansigt luegyldent skinner;
Reflexen glider fra den blanke Elv
Og sminker med Karmin de runkne Kinder.
St. Paul-Kolossens puritanske Træk,
Rundhovedet med den raserte Pande,
Og Tower, Skurkefjæset, sort som Blæk,
Forklares, hæves af de gyldne Vande.
Der er ei noget Pakhus, tørt at see,
Afstumpet lig Kontorfysionomiet,
Som ei i Gyldenglansen synes lee
Ad de »Værdier«, som er nedlagt i’et.
Der er ei nogen Skorsten, nogen Bygning
Fra Kjælderhalsen op til Tagets Rygning,
Ei noget Skib, ei nogen Baad paa Floden,
Ei nogen Bro, fra Rækværk ned til Foden,
Som ei har faaet Part i Gyldenskæret,
Og <w>synes</w> nu hvad det har aldrig <w>været.</w>

Saa sluktes Solen. Som en Skygge gled
Det koldt og graablegt over Billedfladen.
Og over Broen, langsmed Bolværksgaden
I Zigzag, Paralleler, op og ned
Det springer frem som Gnister fra en Esse.
Nu tændtes Gassen! Aftnen vil jeg presse
I magistratisk Iver frem og raabe:
Afveien Solglans, Driver, Drømme-Taabe! —
Og Magistratens Lysning Seier vinder,
Og Natten er der; Gyldenglansen svinder.

Og Floden risler, risler langsomt hen.
Domkirkekuplen taber sig i Taager,
Hvert Pakhus punktligt over Skatten vaager,
Og Tower har sit Skurkefjæs igjen.
Det blanke Vandspeil blegner mat og falmer,
Og Skorstensrøg og Damp, som tæt og kvalm
Udsletter snart det sidste Skjønhedsspor.
Hist svinder Baaden, som saa hastigt foer,
— Flodpolitiet er just ingen Sinke —
Her skyder frem med raske Aaretag
En Gig, hvis Kølvandsstriber dæmpet blinke,
Imens dens Mandskab, unge Herrers Lag,
Til Opsangstakt haandterer Aarens Skovle
Og længes hjem til Klubbens tændte Bowle;
Her svaier Bøjer, rundt og rundt igjen,
Her ligger Skibe, Side tæt om Side,
Her risler Floden seigt, ustandset hen
Mod Havet, mod det evigt, evigt Vide.

Og Taagedampen svinder langsomt ind;
Frem stiller Natten sine Væverstole,
Og flinke Stjerner slaar med flittig Spole,
Traad efter Traad, det fine, lyse Spind.
De blege Væversker, huldsaligt trøstende
Hver ærlig Arbeidsmand her i det Lave,
Nedsender tusind Smil som Flidens Gave,
Men skotter sky og sagte hovedrystende
Til alle disse ivrigt vimse Lygter,
Som Magistratens Hverv geskæftigt røgter.
. . . . . . . . . . . . . . . . . . . . . . . . . . . . . . . . . . .
. . . . . . . . . . . . . . . . . . . . . . . . . . . . . . . . . . .
Og hist hvor Dyndet har sin Stabelplads,
Hvor Himlens Lys saalidt som Jordens Gas
Kan trænge ned for høie Pakhusmure,
I en Kanal, hvor lyssky Rotter lure
Begjærligt paa det Slumptræf, Mørket skænker,
Hvor Slamkloaken sine Draaber stænker
Og parfumerer Luften rundtomkring,
Dér ligger, fastgjort ved en Bøjes Ring,
En Lægter, en af Flodens flade Pramme.
I Muddret ligger blødt den hule Stamme;
Bundboblen opad Siden sagte klukker,
Og paa sit Leie Lægteren sig vugger,
Og hviler ud fra Dagens haarde Slid.
Foraset som en Slider kun kan være
Den rokker automatisk hid og did,
Og søger for sin Krop af Træ og Tjære
Det Sted hvor Sengen har de bedste Fjære.

Der er ei Folk ombord i Lægtren. Jo;
Hvis Du forsigtigt nærmer Dig med Lytten,
Saa kan Du høre Stemmer fra Kahyten.
Dernede sidder Fa’er og Datter; to
Flodmennesker, hvem Livets Strømme rev
Bort fra hinanden, til de samlet blev
Iaften netop, her ved Bolværkssiden. —
Nu gjør de op den Bog, som kaldes: Tiden.

Iklædt en Kofte, som Pijækkert hedder,
Korslagte Arme over Bordet, sidder
Den Gamle bøiet frem mod Tællepraasen,
Der stikker op sin Glød bag Sukkerdaasen
Og drypper ned sin Talg paa Dugens Krummer.
Der var nok ingen Appetit iaften;
Saagodtsom urørt kan Du finde Bordet,
Selv Øllet ta’er i Kruset sig en Slummer
Og sovende det taber Duften, Kraften.
Dog, Øllet skal ei heller have Ordet;
Hvad her skal siges, trænger til Ædruelighed,
Her bliver Letsind Løgn, en Rus Umulighed.

»O Mary, disse Haar er bleven graa
Og rynket Kinden, siden Du gik bort;
Hvergang jeg her i Speilet selv mig saae,
Da saae jeg, hvor den bittre Skam og Tort
Skar sine Furer dybt mig ind i Sjælen
Og huled daglig paa min Livsgrund fort
Som Tidevandet huler Bolværkspælen.
Pramstikkerne og Lægterskipper Flokken,
Hver Usselryg fra Værftet eller Dokken,
De trak paa Skuldrene og ynked mig
Og fandt en billig Tidsfordriv, især i
At spørge: Hvordan lever <w>Lady</w> Mary? —
Jeg holdt mig tappert, aldrig klynked jeg,
Og aldrig gav jeg Gjensvar dem tilbage,
Jeg sled de sure, arbeidstunge Dage,
Jeg bad en sindig Bøn hver Aftenstund
Og lovede mig selv med Haand og Mund,
Naar angerfuld Du atter vendte hjem,
At tage mod Dig her med aabne Arme
Og ikke lade Vreden buse frem
Og ikke slaa Dig i min første Harme. —
Jeg vented. Der gik Maaneder, et Aar.
Kun Den, som selv har prøvet det, forstaar
Hvad saadan evig Venten ret vil sige,
Hvor disse lange Timer seigt sig snige,
Og hvor den bløde Hjertegrund blier haard.
Da gik jeg op til Manden, som er Præst ved
Det Bods og Bedringshjem her ovre, næst ved
Den nye Bro, hvor unge Piger føres
Paa skikkelige Veie strengt tilbage
Og hvor der Psalmer kun og Arbeid høres.
For denne Mand udøste jeg min Klage;
Han skrev Dit Navn ned i en Protokol
Og sagde, at saasnart Du kom igjen,
Saa skulde — maatte Herren det behage —
Du sikkert frelses under hans Kontrol.
Jeg skjød en Fempundsnote til ham hen
Og gik med Tak, — og fandt Dig Dagen efter.

Jeg vented, til Du atter kom til Kræfter;
Du veed, jeg skjændte ei, jeg slog Dig ikke,
Jeg gav Dig Mad at spise, Øl at drikke,
Og Køjen hist, hvori Du kunde ligge.
Du spiste lidt, og talte endnu mindre.
Hvergang jeg spurgte, stirred Du kun paa mig
Og mumled: Jeg kan Ingenting erindre!
Du trykked Dig, Du dukked Dig. Naa naa, jeg
Forstaar jo nok, at Skammen lukker Munden
Og at man tier med hvad man igrunden
Helst ønsked evig glemt og aldrig skeet.
Men husk dog, Mary, at jeg er Din Fa’er,
Mod Gud og mig har Du Dig haardt forseet;
Gud skylder Regnskab Du, og mig et Svar:
Siig mig da, hvor Du var, og Navnet paa
Den Skurk, som lokked Dig og lod Dig gaa!« —

Bleg, sammensunken; Haaret løst fra Panden
Nedflydende som sorte Sørgeflor
Om Halsen og den barnligt runde Skulder;.
Et tærnet Shawl, hvori der Hul ved Hul er,
Om Barmen slynget; hvide, smale Hænder,
Som støtter under Hagen; dybe, dunkle,
Livstrætte Øine, hvori Tungsind tænder
En glimtvis Brand, hvis Gnister dæmpet funkle
Saaledes sidder hun, den Gamles Datter,
En Støtte, uden Graad og uden Latter,
Som ingen Trudsler, ingen Kjærtegn fatter,
Et Billed, skaaret med en Kunstners Kniv
I Voxet herligt ud — men uden Liv.
Dog jo, med Et saa flammer Livet op.
Just ved de Ord, hvormed den Gamle ender,
Et Lynblik over Bordet hun ham sender,
Og, langsomt sænkende de hvide Hænder,
Hun retter Brystet, Hovedet iveiret,
Og opreist staar den slanke Pigekrop,
Tungtaandende, af Dødens Kval fortæret.

»Hvis ei mit Liv var i sin sidste Stund,
Jeg skulde ikke talt. Hvis ei Din Mund
Fornærmeligt med Haansord skjældte ham,
Jeg skulde Intet, Intet have svart. —
Du kunde Dig og mig for dette spart,
Du kunde ladet mig og al min Skam
Forsvinde paa sin sidste, store Fart
Foruden dette Regnskab for min Brøde!
Du kunde ladet dette sidste Møde
Henløbe stille som den tavse Flod.
Jeg skulde takket Dig, thi Du forstod
Da, at der gives saadan store Kvaler,
Hvorom kun Livets sidste Regnskab taler —
Alt hvad Du sagde om Din Datters Skam,
Om Bod og Bedring, har jeg næppe hørt,
Men da Du Talen hen paa ham fik ført,
Og da Du nævned med et Haansord ham,
Saa skal jeg tale, tale som det stiger
Herop, derindefra, op imod Randen
Af Floden i mit Hjerte, tale, siger
Jeg Dig, som om det var en ganske Anden
End mig, end Mary, der nu aabned Munden.
Thi ak, for Mary er hvert Ord forsvunden.

Jeg tror at Livet, det Vorherre gav
Os som vort bedste Eie, o jeg tror
At denne Gave paa en Feil beror.
Det skulde vist begynde med vor Grav.
Vi skulde ligge ganske stille, gjemt
Dybt i den bløde Jord, af Alle glemt
Undtagen af en Eneste, af <w>ham</w>.
Det Liv, vi lever nu, det tager slemt
Og haardt og skaanselløst paa dem, der fødes.
Sletingen skulde fødes som et Lam,
Men som en Tiger og som Bjørne Alle;
Saa kunde Tiger over Tiger falde
Og Lige stedse kun med Lige mødes. —

Jeg tror at Livet, dette travle Liv,
Blev til kun for den daglig travle Flid;
For Tømmermandens Øxe, Bødkrens Kniv;
For Kjøbmandsherren med sit Skib paa Vandet,
Der haster fremad, spilder ingen Tid;
For Bonden, som bag Plougen gaar paa Landet,
Og tæller hvert et Korn, som ud han saaer. —
For alle disse Mennesker, forstaar
Min stakkels Kundskab, blev vort Liv nok skabt.
De holder ogsaa ud, gier aldrig tabt;
Det Bedste, de kan tænke dem i Eie,
Det ligger for dem jo langs Livets Veie.

Men dem, — de er kun faa, saavidt jeg veed —
Der søger her i Livet Kj ærlighed
Og kun det Ene, intet, intet Andet,
For dem er Livets Skjænk med Malurt blandet;
Som Betler gaar de rundt fra Dør til Dør,
Og ingensteds faar deres Bøn Gehør,
Og finder de engang et venligt Hjerte,
Da først begynder deres store Smerte,
Da først forstaar de, hvordan Livet tynger
Paa Den, som ene sig til Hjertet klynger
Og lader hvert et andet Fodfæst fare;
Da føler de dem ret som husvild Skare,
Forstødt, belastet med en svær Forbandelse;
Thi aldrig parres Dannelse med Dannelse,
Og Elskovstrang med Trang, og Stand med Stand,
Og Trofasthed med Trofasthed, og Mand
Med Kvinde saadan som det skulde være.
De vaagner op. Ved deres Hovedgjærde
De finder Livets kolde, kloge Lære.
Den seer paa dem med sine skjæve Blikke,
Og isner dem, og jager dem herud
Fra Kjærlighedens Solskin, Varmen, Hyggen,
Omfavnelsernes Sødme, Hvilen, Lykken,
Paa Livets Veie ud i Regn og Slud; —
Saa kan de gaa igjen omkring og tigge.

Ja, jeg har elsket og jeg elsker ham.
Men han var stor og klog og rig og skjøn,
Og Mary sagde tidt sig selv iløn
At hun var ringe, fattig, vidste kun at
Tilbede ham, og havde intet andet
End sine Arme, sine Kys, sin Mund at
Tilbyde ham for Alt, hvad rigt han skjænked.
O tal ei om den Ære, som blev krænket!
Hvis Livet havde vore Strømme blandet
Mer ligeligt, hvis fælles mer’ vi eied
End vore Kjærtegn, saa var Æren veiet
Paa anden Vægt; hvis høit paa Livets Top
Vi begge stod, saa gik det lige op,
Og Ingen ynkede den <w>stakkels</w> Pige
Og Ingen, voved <w>Skurk</w> om ham at sige. —
Tal ei om Skam; den kjender Elskov ikke.
Men nævner Smerte Du og Sorg og Kvaler
Og hule Kinder, taaretrætte Blikke:
Ja, det er Elskovs Navne. Dyrt betaler
Den Svage Glæden, som den Stærke skjænked;
Og finder hun sig atter nederst bænket
Ved Livets Tjenerbord blandt sine Lige,
Saa kan hun selv sig kalde: stakkels Pige!

Jeg gav mig hen til ham; jeg gav ham Alt.
Og tusindfold har han mig det betalt;
Jeg leved som jeg forhen kun i Drømme
Har tænkt det muligt. Henad blanke Strømme
Vi gled tilsammen. Ved hans Bryst jeg laa
Og der var Smil og Solskin hvor jeg saae.
Jeg lytted ængstligt til hans mindste Ord,
Hver Smule greb jeg fra den Riges Bord;
Jeg nød, jeg svælged. O mit Hjerte presser
Sig sammen til et Skrig, naar Alt jeg mindes;
Af Taarer mine svulne øine blindes.
Jeg veed, jeg tør ei tænke mig tilbage
I Lykkens Solskin og de rige Dage,
Og dog bestandig jeg min Sjæl belæsser
Med Mindets Byrde. Voldsomt Vægten knuger;
Jeg trykkes ned hvor Nat og Døden ruger.

Der var en Kløft. Jeg saae den fra Begyndelsen,
Men der var Blomster hængt udover den;
Dog alt som Blomsterskjulet visned hen
Saa vided Kløften sig. Var det Forsyndelsen
Og var det Straffen? Håndled jeg ei ret?
Jeg veed det ei. Selv har jeg ham forladt;
Da Grunden vakled gik jeg fra ham stille,
Jeg vilde ikke vente indtil brat
Den Styrtning kom, som <w>maatte</w> os adskille.
Nu veed jeg intet; veed kun, jeg er træt,
Saa træt, saa træt, og længes efter Hvile.
Til mig kan ingen Lykke længer smile,
Tilbage tør jeg ikke see, og frem —?
Dér staar jo kun Dit Bods og Bedringshjem!
Jeg Bod og Bedring? og hvorfor? Nei, nei,
Saa vælger Mary sig sin egen Vei.« —

Og Øiet stirrer i det tomme Rum;
Det bliver stort, det funkler og det brænder;
Og Shawlet fatter hun med sine Hænder,
Og medens Læben sluttes trodsig, stum,
De smale, stærke Fingres Greb fortæller
At en Beslutning taget er og gjælder.

Den Gamle har sig reist; hans Stemme dirrer,
I Bordet slaar han saa Tallerknen klirrer
Og Lyset vakler frygtsomt i sin Stage:
»Nei aldrig hørte jeg i mine Dage
Et Væv af Vanvid og af Trods som dette!
Du burde bedet, tryglet, men istedet
Du staar som den, der har at gaa irette
Med Ham i Himlen og med mig Din Fa’er.
Slaa Øiet ned, tag Hænderne fra Klædet,
Paa Knæ med Dig, og ved den Gud, der bar
Ydmygt det Kors, som Andre paa ham lagde,
Hvis ei Du tager Alt hvad nys Du sagde
Tilbage, saa . . . . . . . . . . . . . . . . . . . . . . . . . . . . . .
. . . . . . . . . . . . . . . . .« Han staar med Armen hævet;
Og Mary? Som et Kid tilbagebæved
Hun med et kvalt, et angstafpresset Skrig;.
Mod Trappen styrter hun, bleg som et Lig,
Og smidigt svinger Pigens slanke Krop
Ad Lugen lynsnart sig paa Dækket op.

Forvirret, maalløs tøver han ved Bordet,
Og fast paa Tungen klæber Tugtensordet.
Saa hører han en Støi, og Lyset griber
Han angst, og følger rystet op paa Dækket.
Han er alene. Nogle Bølgestriber
I brudte Ringe kredser rundtom Prammen.
Mod Lægtrens Side Ringene er rækked’;
Nu kastes de med svage Skvulp tilbage,
Og svinder hen i Intet, flyder sammen;
Og Skvulpet, som har Nattens Gjenlyd vækket,
Døer hen som Vindens Suk, som Strømmens Klage,
Et Febergisp i Kjæmpebyens Søvn.
</body>
</poem>

<poem id="drachmann1999050303">
<head>
    <title>Misericordia!</title>
    <firstline>Der lyder en Sang, en forunderlig Sang</firstline>
    <source pages="121-123"/>
    <quality>korrektur1,korrektur2,kilde,side</quality>
</head>
<body>
Der lyder en Sang, en forunderlig Sang
Om Natten naar Livets Travlhed blunder;
En eneste Tone, en dirrende lang
Holder mig vaagen i Nattens Stunder.

Jeg kunde vel lukke mit Øie i
Hvis Sangen var kunstnerisk sammenføiet,
Men denne enstonige Melodi
Jager mig Søvnen fra Øiet.

Jeg kunde vel lulles i Drømme sødt
Hvis Tonen, jeg hører, var Bølgernes Stemme, -
Men op jeg springer fra Leiet blødt:
Den Sang har i Havet ei hjemme!

Hørt har jeg Havets vemodige Sang
Saalangt jeg kan huske i Tiden tilbage,
Men denne ensformige, skjærende Klang,
Det er ikke Bølgernes Klage.

Hvor kommer den fra? hvem har da en Røst
Saa udyrket, umelodisk tillige,
Saa blottet for Glæde for Haab og Trøst? —
Godtfolk, det skal jeg Jer sige!

Den Sang, den toner fra Kjælderen op,
Hvor Hungeren sidder ved Sygdommens Leie,
Hvor Døden ryster den magre Krop
Og Haabet har ingen Veie.

Den Stemme bæver fra Sorgens Hjem,
Hvor Moderen værger sig selv og Barnet;
Hvor Faderen raver beruset frem,
Tilsølet af Gadeskarnet.

Den Tone skurrer fra Skuret ud,
Hvor Trang eller Frækhed af Lasten baaret
I Dynddaab holdes; hvor Skændslen staar Brud
Med ormædte Blomster i Haaret. —

Hvor fødtes den Røst? Den fødtes i Nød,
Den raabte i Ørknen forladt og ene;
Og Raabet var altid det samme: Brød!
Og Svaret det samme: Stene!
</body>
</poem>

<poem id="drachmann2018012927">
<head>
    <title>Den sidste ,,Sorte-Fods'' Klagesang</title>
    <toctitle>Den sidste Sorte-Fods Klagesang</toctitle>
    <firstline>Hvor i fredlyst Urskovsstilhed</firstline>
    <notes>
        <note>Citatet stammer fra Goethes digt <xref poem="goethe2018012901,198-201"/>.</note>
    </notes>
    <source pages="124-138"/>
    <keywords>goethe</keywords>
    <quality>korrektur1,korrektur2,kilde,side</quality>
</head>
<body>
<nonum><small><right>Er war nunmehr der Länder satt,</right></small></nonum>
<nonum><small><right>Wo man so viele Kreuze hat</right></small></nonum>
<nonum><small><right>Und man, für lauter Kreuz und Christ,</right></small></nonum>
<nonum><small><right>Ihn eben und sein Kreuz vergiszt.</right></small></nonum>
<nonum><small><right><i>Goethe.</i></right></small></nonum>

Hvor i fredlyst Urskovsstilhed
Kjæmpesøilers Kirkeecho
Præker: Støv, fald ned og tilbed!
Hvor Kamæleon og Gekko
— Ornament paa Søilefødder —
Kryber op som Stukkaturen
Medens Aber knækker Nødder
— Chordrengsflok i Pulpituren —,
Hvor en egen aromatisk
Røgels’duft fra Blomsterskaaler
Vifter op og ned, og maaler
Kirkebuen, Hvælvingshøiden;
Hvor ei nogen Præst, fanatisk,
Svedophidset, stærk i Drøiden,
Stemmer op Piccolofløiten
Og med Bassen sekonderer, —
Hvor Kulturen ei hoverer,
Hvor Naturen triumferer,
Hvor Tukan og Blomsterbien,
Farvealfens Kjæledæger,
Glimmerfuglen, Kolibrien,
Over Lucas’ 11te præker: —
Dér, bag Kjæmpestammens Grene,
Dér, henover Ur-Træroden,
Der, dér ved La Platafloden,
Dér er Klagesangens Scene.

Baalets Glød er næsten slukket,
Bøfifelboven snart er opædt,
Tumlingskaalen er uddrukket;
Hvilen faldt. Ei aands- men kroptræt
Strækker sig to Mænd langs Jorden.
Han, den ene, kom fra Norden,
»Blege Ansigt« lyder Navnet,
Imod Nød og Sygdom hærdet,
Kjendt med Sulten, kjendt med Savnet,
Villiessluttet, uforfærdet,
Knoklet, bred og lang han ligger,
Paa sin Sag og Styrke sikker, —
Pioneer i Kirkens Hær,
Distinktionen: Missionær.

Hvilens Time han benytter.
For sin vilde Ven han taler
Mens han Haand mod Kinden støtter;
Frelsens Billeder han maler,
Skildrer Kristenhedens Folk,
Dem for hvem Guds Søn blev Tolk
Hos Jehova streng og vred;
Skildrer al den Kjærlighed,
Som de Kristne fik i Eie
Ført ad Naadens milde Veie
Gjennem Verdens Nød og Farer
Til det Liv, som evigt varer;
Skildrer disse Kristnes Liv,
Uden Strid og uden Kiv,
Broder, Søster, Søster, Broder,
Liv som Skovens dybe Floder,
Der sagtmodig, kjærlig, stille,
Sprungne fra den samme Kilde,
Følges smukt paa Veien ad,
Frugtbarhed omkring sig sender
Og tilsidst, forenet, ender
Hist i Verdensaltets Bad.

Simpelt, prunkløst har han talt.
I et Billedsprog, som hentet
Fra Naturlivslexicon’et
Knytted Vexelvirkningsbaandet,
Har han Frelsens Virkning malt,
Har sin Broder ind han prentet
Brodersind og Men’skeværd.
Ordet kom ei fra en Lærd;
Paa den Vildes Tykhud dirked
Han med Lægmands Fynd, indtil
Agtpaagivenhed han mærked
I den Vildes Minespil.

Og den Vilde? han, den anden? -
Gammel, rynket, krum er Manden,
Bøiet Ryggen, furet Panden;
Men i Blikket blusser Ild.
Dæmpet nu og atter vild
Skifter Øiets Flaggerlue
Som et Lys, der synes true
Med at slukkes hvert Minut.

Og han taler. Stemmen brudt:
»Blege Ansigt, hvide Broder!
Du, som i en Røg-Kano
Seiled over Saltvandssøen
Ovre hist fra Taageøen
Hvor de blege Brødre bo;
Du, som Kundskabsurten kjøbte
I Din Medicin-Mands Boder,
Aad dens Frugt, blev viis og døbte
Røde Børn i gule Floder;
Du, som altid paa en Prik
Med Dit Udrørs Lyn og Torden
Traf hvad Du for Øiet fik;
Du, som træffer Alt paa Jorden
Med Dit kloge Bæver-Blik:
<w>Her</w> traf Du dog ikke ret! —

Gamle Sorte-Fod er mæt,
Mæt af Kjød og mæt af Dage,
Bort hans Skygge snart vil drage
Til det store Jagt-Revier;
Ingen træder da hans Stier,
Ingen røgter Baalets Gløder;
Naar den Store Aand han møder,
Slynger Armene han sammen
Over Brystet, og han siger:
See, her staar den sidste Kriger,
Sidste Gren af Sort-Fod Stammen!

Maisens Brød i Mund er haardt
Naar ei Tanden mer det tygger;
Gamle Sorte-Fod gaar bort
Til de andre Sort-Fod Skygger.
Paa et fremmed Lands Gebet,
Borte fra Missouris Stepper
Har han Dødens Leie redt,
Slaar han sine Jæger-Tæpper
Om sin visne Kriger-Krop.
Og han seer i Luften op;
Hørte han ei fjernt en Susen?
Lød det ei som Flodens Brusen,
Stammefloden langt mod Nord?
See, hist staar der friske Spor
Trykt i Græsset langsmed Floden;
Dér har Sorte-Fødder været,
Kun <w>een</w> Fod, og Stammefoden,
Vrider saadan ud i Læ’ret,
Sætter Mokkasinen <w>saa!</w>

Men bag Mokkasinen følger,
Her og hist, paalangs, paaskraa,
Spor af Hvid-Mands Støvlehæle,
Spor af dem, som kom at stjæle
Landet fra de røde Mænd.
Som en Brand det vifter hen,
Vælter sine varme Bølger,
Og det svider og det tænder
Og det knittrer og det brænder,
Og med Pinselsdød det ender
For de stakkele røde Mænd.

Eders Ildvand, Eders poxes
Kan faa Bugt med selv en Oxes,
Selv en Bison-Oxes Liv;
Eders Riffel træffer sikker,
Knald! og strax en Rødhud ligger;
Eders Tale er en Kniv,
Tveægs-Kniv med skarpe Sider; —
Hvo, som paa en Bleg-Mand lider,
Lægger Snoge i sin Seng. —
Ildvand, Smittesot iflæng,
Bleg-Mands Riffel, Rødhuds Nid, som
Reistes mod hans egen Broder,
Var den Skovbrand, tændt med Flid, som
Jog os fra Missouris Floder,
Jog den sidste Rest af Stammen,
Jog de Faa, som end holdt sammen,
Langt mod Syd til fremmed Land!
Hvide Broder, veed Du det?
Kjender Du den lumske Brand? —
Hvide Broder, var det ret? ...

Længe før hans Stammes Fald,
Længe før hans Liv mod Høsten
Led, gik Sorte-Fod til Østen
Forat tuske sine Skind
Og fornye Fredstraktater.
Og han vandred ud og ind,
Saae sig om i Eders »Stater«,
Lærte drikke Eders Ildvand,
Lærte tale Eders Sprog,
Blev saa viis og blev saa klog,
Kom som Jæger og som Vildmand,
Bort som Medicin-Mand drog.
Eders Wigwams fik han see,
Eders Leire, Eders Byer
Hvor man kvæles under Skyer,
Som fra sorte Stene vælter,
Der paa Eders Arne smelter.
Hvordan hvide Mænd sig tee
Fik tilbunds han lære kjende;
Ildvands Boder uden Ende
Saae han pakfuld Dag og Nat.
Squaws greb ham i Armen fat,
Squaws, som om paa Gaden rende,
Hundedrift og Hundenavn.
Han var rundt, paa Torv, i Havn,
Saae dem kjøbslaa, saae dem handle,
Saae hvor Alting, Jern og Skind,
Tæpper, Vaaben,- Korn svandt ind,
Saae det Hele sig forvandle
Som ved Trolddom til et blankt,
Skinnende Metalbaand, langt,
Milelangt, en Glimmerslange,
Som fra Haand til Haand i mange
Led sig over Landet bugted.

Ufred nok den Slange frugted.
Overalt hvor Dyrets Ringe
Skjød sig frem, saae Sorte-Fod
— Efter hvad han selv forstod
Og hvad kloge Folk ham sagde -
At en Skygge ud sig lagde
Over Hvermands Blik og Bringe;
Brystet aanded tungt og træt,
Kniven foer af Skeden let,
Og de Ord, man oftest hørte,
Som man helst paa Læben førte,
Var ei Kjærlighedens Ord.
Nei man banded og man svoer:
»Gud fordømme Dig, min Bro’er!« -
Saadan lød den Talemaade,
Som om <w>Brodersindet</w> spaaede.

Sorte-Fod saae roligt til,
Men hans Tanke ør og vild
Tumled om, og ingensinde
Kunde ret den Fodfæst finde. —
Naar en Mand paa Gaden rørte
Ved et udhængt Klædningsstykke
Og maaske stak det i Lommen,
Blev han strax, før han var kommen
Gaden ned, af Krigre bastet
Og i Fangelukket kastet, —
Hvis han ikke strax en Løkke
Fik af Hamp om Halsen lagt.
Men hvis Nogen havde bragt
Ved et snedigt Rævestykke
En af Brødrene i Klemme
Saa hans Telt var tomt derhjemme
Og hans hele Klædningsdragt
Tiggerpose var og Krykke:
Saa blev denne Ræv ei bastet
Og i Fangehullet kastet,
Men de hvide Brødre hasted
Med at strømme til hans Telt
Og at rose ham og vise
Ære ham, og ham at prise
Som var han en Kriger-Helt.

Sorte-Fod har gjemt det Alt,
Alt hvad han fik see og høre,
Alt hvad der blev ham fortalt,
Alt hvad selv han saae dem gjøre.
Sorte-Fod blev viis og klog,
Lærte hvordan man bedrog,
Lærte Hvid-Mands List at kjende,
Lærte, den var uden Ende,
Lærte af de Kristne slemme
Ting, som ingen Rødhud hjemme
Kjender, skjøndt han kjender meget
Lærte af den Hud, som bleget
Blev i Tidens Morgengry,
Megen Svig og Snuhed ny,
Lærte Alt, som nu han veed, —
Lærte kun ei <w>Kjærlighed</w>!

Dog, den Gamle tier stille,
Stopper Grædeflodens Kilde,
Slukker Vredens Skovbrand ud.
Det var jo den hvide Gud,
Siger Du, som skulde bruge
Rødhuds Stepperne for sig.
Ja, han er en vældig Kriger.
— Hvis jeg ret har fattet Dig —
Altid sulten kan han sluge
Mænd og Vaaben, Jord og Guld;
Aldrig blier hans Leir fuld,
Stedse, stedse han beriger
Sine Mænd med andre Stammers
Gods. Ved tændte Wigwam-Flammers
Fakkel finder han sin Vei,
Dræber Mænd og samler Bytte;
Modstand er forgjæves Værk,
Bønner er til ingen Nytte,
Underhandling frugter ei.

Ja! den hvide Gud er stærk,
Og den Stærke vinder Verden,
Og den hvide Stamme er den
Krigerslægt, som forat sprede
Kundskab om den stærke Gud,
Sletter andre Slægter ud.

Og jeg føler Gudens Vrede
Og jeg føler Slægtens Vælde.
Sorte-Fod formaar ei frede
Om de Ting, som skal forgaa.
Disse Træer vil I fælde,
Plante Eders spinkle Straa;

Dér hvor Urskovs-Fugle funkle
Rødliggrønt i Solens Stribe,
Dér vil Eders Sod fordunkle
Snart hver farvet Solglødsplet,
Og den stygge Røg-Vogns Pibe
Skingre vil sit go ahead!
I vil jage Skovens Dyr,
Dræbe disse stolte Sønner
Af den store Moder Jord,
Plante ud i deres Spor
Udskudssæd fra Eders Rønner,
Giftblomst fra de kvalme Byer. -

Hvis den Gamle ei var mæt,
Mæt af Kjød og mæt af Dage,
Hvis hans Høire ei var træt,
Hvis han Tomahawken tung
Vidste kraftig end at svinge, —
Hvis den Gamle end var ung:
Ha! da blev han ei tilbage;
Som et Lyn han skulde springe
Op med Krigre ved sin Side,
Krybe, kravle, snige, glide,
Liste, fare paa de Hvide,
Hugge ned og Skalper tage,
Bære Hovedhaar paa Stage,
Hovedhaar af alle dem,
Som har ødet Sort-Fods Hjem!

Men den Gamle han er træt.
Tomahawken hviler rolig
Ved hans Side. Dødens Bolig
Stirrer stivt hans Blik imøde. —
Et gjør ham dog Døden let,
Et faar Kinden til at gløde,
Læben til at smile: Det,
At sit sidste Aandedræt
End i fredlyst Ro han drager,
At de kloge Papegøier
Hører paa hans Dødssuks-Klager,
At endnu ei Hvid-Mand støier,
At endnu ei Røg-Vogn brager
Gjennem Slyngeplantens Mur,
At endnu sit Kjæmpebur
Urskovsstammerne ham bygger,
At de dybe Skovens Skygger,
Fjernt fra Kristenfolkets Byer,
Gjemmer ham og Skovens Dyr!«

Og han læner sig tilbage,
Tæppet over sig han slaar.
Endt er Sorte-Fodens Klage;
Men ved Kjaempestammens Bul
Missionæren opreist staar,
Flytter Haanden til sin Pande,
Stirrer stum og tankefuld
I La Plataflodens Vande.
</body>
</poem>

<poem id="drachmann2018012928">
<head>
    <title>Forbi!</title>
    <firstline>Som Baaden, der sagte glider</firstline>
    <source pages="139-141"/>
    <pictures>
        <picture src="drachmann2018012928-p1.jpg">Marc Gabriel Charles Gleyre: <i>Le Soir Ou Les Illusions Perdues</i>, ca. 1843, olie på lærred, 238x157cm. Louvre.</picture>
    </pictures>
    <quality>korrektur1,korrektur2,kilde,side</quality>
</head>
<body>
<nonum><small><center>efter Gleyres Maleri i Luxembourg »Les illusions perdues«.</center></small></nonum>

Som Baaden, der sagte glider
Henad de blanke Strømme,
Saa svandt med de rindende Tider
Alle hans gyldne Drømme;
Kling Strengeleg dæmpet fra Baaden hid,
Svæv Toneleg mildt imod Stranden, did
Hvor Skjalden, den ensomme, hviler!
Belær ham om Lykkens den flygtige Gunst;
Gudinden er troløs, som hvirvlende Dunst
Hendes Smil gjennem Luften bortiler.

Og Strengene klinge og Tonernes Leg
Svæver paa Luftningen baaren;
Hvi lytter Du, Skjald, saa bekymret og bleg,
Og stirrer paa Drengen ved Aaren?
Han leger, den Smaa, med en blomstrende Krands,
Han plukker dens Blade med Smil fra hinanden,
Og drysser dem ud i en flagrende Dands,
Henover Baaden, bort over Randen!

Han sidder ved Styret, den sorgløse Smaa;
O ja, det er Varsel for Farten.
Og Skjalden han veed jo hvorhen det vil gaa,
Han kjender jo Maalet, hvorlangt man vil naae,
Han kjender og Tonearten.
Gled ikke hans Baad for den selvsamme Vind,
Den føieligt-viftende Brise?
Og sad han ei saa med det selvsamme Sind
Og stirred mod Lykken, til fast han blev blind,
Og suged i dvælende Aandedrag ind
En Vellugt af Lykke og Lise?
Var ikke de Skjønne, som sad ved hans Fod,
Og Ynglingeskaren, som rundtom ham stod,
Beredt ham i Sange at prise?
Og troede han ikke at Baaden var god,
Og aned han vel, hvad der forestod,
Og hvor snart han skulde forlise? —

Han kjender det Alt. Og dog lytter han til
De bølgende Toner, det vuggende Spil;
Han kjender det Alt. Og dog stirrer han mod
Den glidende Baad paa den blanke Flod. —
Og Drengen han drysser den duftende Krands;
Aaren i Vandfladen blinker:
O var dog min Sjæl nu saa sorgløs som hans!
Mod Baaden mig Bladene vinker.
De spraglede Blomster, den flygtige Tids
Trofæer, som hvirvles i Kjølvandets Bugter:
Jeg bytted dem glad mod min ensomme Strids,
Min Manddoms sildige, høstmodne Frugter! —

Og Baaden derude svinder,
Bliver saa ganske lille;
Hin Sang fra de deilige Kvinder
Tier paa Læben stille;
De blussende Ynglinger skimtes ei meer,
Ei Blomster, ei Blade den Ensomme seer,
Som sidder paa Stranden tilbage. —
Op Skjald! Du fik jo den Mægtiges Røst;
Lad Sorgerne blive til Sang i Dit Bryst;
Sæt Musik til den Ensommes Klage!
</body>
</poem>

<section level="1">
<head>
    <title>Krigsbilleder</title>
</head>
<content>

<poem id="drachmann1999050306">
<head>
    <title>Kvæle vil jeg min Klage</title>
    <firstline>Kvæle vil jeg min Klage</firstline>
    <source pages="142"/>
    <quality>korrektur1,korrektur2,kilde,side</quality>
</head>
<body>
Kvæle vil jeg min Klage,
Sorg, der vil hulke sig frem;
Tilbage i Tiden, tilbage!
Ei sidde paa Vagt ved det klynkende Selv,
Som en Hund, der bejamrer sin Herre!
Hei, frisk over Sagaens Slette,
Hvor de fornstore Skygger færdes!
Jeg vil see påa den blodige Trætte,
Jeg vil styrkes og fæstnes og hærdes;
Jeg vil lytte naar Krigsluren gjaller,
Jeg vil lide med Andre og bløde med dem: -
Høit hædres den Kjæmpe, som falder,
Høit Helten, som vender med Seiren hjem. —
</body>
</poem>

<poem id="drachmann1999050307">
<head>
    <title>Fra den store nordiske Krig</title>
    <toctitle><num>I.</num>Fra den store nordiske Krig</toctitle>
    <firstline>Der slingrer en Smakke afsted over Sø</firstline>
    <source pages="143-145"/>
    <quality>korrektur1,korrektur2,kilde,side</quality>
</head>
<body>
Der slingrer en Smakke afsted over Sø,
En kummerlig Prise for kræsne Korsarer;
Hei Sporhunde, puds dog det flygtende Vildt!
Det bereder Jer tusinde Farer.
Der flygter en Løve ad Sverrige til,
Hvor Ingen dens Ankomst venter,
Der sættes med Smakken en Krone paa Spil; —
Det er Kongeløven nede fra Bender.

Han reves med Sachser, med Russer, med Tyrk,
Hans Kløer har efterladt arrede Mærker;
Det halve Europa har blødt for hans Tand,
Og endnu det i Vunderne værker.
I vældige Spring gjennem Verden han foer;
Nu længes han efter at vide
Hvorledes det staar med den fædrene Jord; —
Det er visselig ogsaa paa Tide.

Derhjemme der seer det kun sørgeligt ud,
Man lever ei høit just af Herrens Seire;
Ved Barkbrød og Valle den Bondemand surt
Bereder sig Julen at feire.
Han, Stenbukken, red vel Hr. Rantzau omkuld,
De Træskomænd vidste at ride,
Men, Tab eller Seier: At Krig ligefuld
Er Krig, det fik Menigmand vide.

Naar Ungdommen rives til Fanerne bort
Og Pøike og Pige kun lades tilbage,
Hvordan skal da Markerne give os Frugt?
Det gier Gamlingen brødløse Dage.
Naar Sønnerne slagtes derude iflæng
Paa Krigens vildene Scene,
For hvem skal da Ungmøen rede sin Seng?
Og hvorfra skal vel Stammen faa Grene? —

Det mumler derop fra det sortnende Dyb,
Hver Bølge, som skummer fra Sverrig, fortæller,
At Folket er slaget med Vabler og Saar
Af Krigens brændende Nælder:
Kom hjem, Karl den Tolvte, at læge vor’ Saar,
Kom hjem, for vor Helsen at fremme;
De Slag, som en Konge derudenvælts slaar,
De svier til Folket derhjemme! —

Det mumler og klager og truer derop
Fra Bølgen, som bort gjennem Natmulmet skummer
Han lytter, mod Reilingen lænet, dertil,
Og hans Kno sig om Sværdfæstet krummer:
»Lad klynke de Kjællinger; er jeg først dér,
»Saa tier vel nok deres Mukken!
»Jeg stamper af Sverriges Jordbund en Hær,
»Om jeg saa skal ta’ Drengen i Vuggen!«

Han kaster med Nakken, den høie Gestalt,
Han kryster sin Kaarde saa Knoerne knage:
»Nei nu skal just Dansken faa Nemmelse af
»At Kong Karl han er kommen tilbage!«
Saa slænger han ned sig med Panden i Haand,
Og Billede Billede jager
Derinde i Krigsgudens rastløse Aand
Som Tordenbygers Glimt over Ager.

Og Smakken den slingrer afsted over Sø
Mens grublende Løven har strakt sig paa Dækket;
Han kan ikke sove, vel tyvende Gang
Er af Bølgernes Bulder han vækket:
»Du Styrmand derhenne, siig, faldt der ei Skud?«
»Nei, det er de brummende Vover;
»Vi slipper vel over — saa hjælpe os Gud —
»I Kvæld Peder Wessel nok sover.« !
</body>
</poem>

<poem id="drachmann2018012931">
<head>
    <title>Hærbud</title>
    <toctitle><num>II.</num>Hærbud</toctitle>
    <firstline>Hærbud udgaar. Bondetrællen</firstline>
    <source pages="146-149"/>
    <quality>korrektur1,korrektur2,kilde,side</quality>
</head>
<body>
Hærbud udgaar. Bondetrællen
Slæbes op til Godsets Gaard;
Sporeklirren, Pidskesmælden,
Lænsmands-Tale hæs og haard:

Træk i Tøiet, Hundskanallie!
Kjæften i! og Ryggen ret!
Kongen kalder til Batallie
Rytterpallask som Musket!

Seer Du Klingen blank og hvas!
Stik Din Klo i Hæftets Bukkel;
Er ei Klingen Dig tilpas,
Skal den dandse paa Din Pukkel.

Kryb i Kongens Staal-Kyrads!
Saa i Sadlen! spor kun Mæren!
Er ei Tingen Dig tilpas,
Skal Du spændes krum i Fjæren.

Du er just en »Dansk-Fortræd«;
Stærk i Lænden, dygtig Bryste-
Vidde. Rask, tilhest! afsted! —
Jeg skal nok Din Kvinde trøste! -

Og en Hær der samles flux.
Ingen Ynk og ingen Naade;
Kalveskind og Hær-Instrux
Spørger ei om Bondens Baade.

Enogtyvetusind fast
— Samt Kanoner og Petarder —
Er den Hær, som, Hui og Hast,
Samlet sammen i en Fart er. —

Kongen seer fra Ramløs-Aas
Over Skaanes hvide Trakter,
Og han følger Vindens Kaas,
Og det stille Sund betragter.

Over Sundets Stribe ligger
Vintrens Bro til begge Sider,
Haandsbred-tyk, for Færsel sikker,
Som i Karl Gustafs Tider.

»Bar den ham, saa bær’ den mig!
Cæsar kjender Cæsars Lykke;
Svensken gaar den lige Vei,
Blæser Farerne et Stykke.«

»Broen er med Bjælker lagt,
Istap-Søm den sammenholder,
Og ved Broen staar paa Vagt
En Nord-Ost, som streng og kold er.«

»Fætter Fred’rik! tag Dig 'vare;
Hører Du hvor Vægtren blæser,
Blæser mod Dig Frost og Fare,
Koldbrand i de danske Næser!«

»Fætter Fred’rik, mærk mit Ord;
Nu er Svenske-Bjørnen ude!
Snart Du kjende skal dens Spor
Udenfor Din Fensterrude.«

»Mod Dit Fenster vred den stormer,
Spiler op sit røde Gab:
Saml kun Dine Uniformer
Fra Dit tyske Klædeskab!«

»Den skal rive dem istykker,
Æde op med Hud og Haar
Uniformer og Parykker,
Naar den Kløer i Skabet slaar!« -

Og bag Kongen blinker det;
Tyvetusind svenske Hænder
Med Pallask og med Musket
Gnister over Sneen sender.

Men i Luften høiest oppe
— Dér hvor ingen Cæsar rækker -
Søndenvindens Fortravs Troppe-
Deling imod Norden trækker.
</body>
</poem>

<poem id="drachmann2018012932">
<head>
    <title>Ulrik Kruse</title>
    <toctitle><num>III.</num>Ulrik Kruse</toctitle>
    <firstline>Saa slog Nordosten til Tøveir om</firstline>
    <source pages="150-154"/>
    <quality>korrektur1,korrektur2,kilde,side</quality>
</head>
<body>
Saa slog Nordosten til Tøveir om;
Kong Karl er frygtlig at skue.
Tilside, kom ikke den Rasende nær!
Der staar paa hans Pande et draget Sværd
Og et Dødshug i Øinenes Lue. —

Saa faldt Kong Karl i Norrige ind.
I Høland han grumt husered;
Som Stenen, der flyver fra Slyngens Baand,
Saa sused han frem med sin Klinge i Haand
Og Fjenderne fælt masakrered.

Som Haglveir rasled hans Ryttere frem;
Kong Karl i Rækkernes Spidse.
Det dundred som Torden, det slog som Lyn
Da klared det op over Kongens Bryn,
Og Øinene smilte tilfredse.

Han løfter i Bøilen sin Tre-Alens Krop;
Til Støvlerne klæber Skabrakken:
»Saa bliver dog Lykken mig ligevel huld,
Nu rider vi samtlige Norrig omkuld
Og ta’er Dovrefjeldet i Nakken!«

Og Sporen klirrer og Hornets Klang
Slaar op under Rjergelide.
Men Sten kan lægges paa Styrkens Vei;
Af Sten har gamle Norrige ei
Saa faa, det fik Svenskerne vide.

Hr. Ulrik Kruse den Oberst bold
Han rider blandt sine Dragoner.
»Nu synes mig Fjeldet har faaet Røst,
Det skingrer fra Syd, det skratter fra Ost,
Det er svenske Hornenes Toner.«

»Hvad mener I, Karle? det var dog Spas
At bie her paa Musikken?« —
»Janok« var Svaret. »Som Obersten vil;
Naar vi saa faar Lov at slaa Trommen dertil
Med Sablen som Trommestikken!« —

Og Svenskerne frem. Og de red dem en Dands
Henover de mosklædte Stene.
Da taug Trompetens hoverende Klang,
Men Trommestikkerne lysteligt sprang.
»See det er Musik, skal jeg mene!« —

Tre Gange irad gik Svensken paa,
Og tre Gange gik han tilbage.
Saa kom der Forstærkning, og saa gik det galt;
Dragonerne fik sig den Trommen betalt,
Og Hvirvlerne blev kun saa svage.

Hr. Kruse har kastet Pistolen væk,
Men Klingen i Næven er groet.
»Naar Ornen er hidset, saa bider dens Tand;
Der slog jeg af Sadlen den femtende Mand;
Tæl efter, om ei I vil tro’et!« —

De sætter imod ham med Stød og Skud,
Han svarer med Slag saa de dingler;
Men Obersten bløder fra Finger til Taa,
Hans Sværd er forhugget, hans Arm ligesaa,
I Sadlen hans Kjæmpekrop svingler.

»Nu redder Jer, Karle, saamange I kan
Mens Tid er og Rygveien aaben!
At lade Jer tage, det var dog en Skam,
Her holder Hr. Kruse, lad Svensken ta' ham,
Nu kan han dog ei føre Vaaben?« —

Med tyve Dragoner den saarede Mand
For Kongen man bringer i Teltet.
Og Kongen betragter den Fangne stivt,
Betragter hvert Saar, hver gabende Rift
Og den tomme Skede i Bæltet.

Og spænder sin egen Kaarde fra Lænd
Og stikker den i hans Bælte.
»Det er jo en Djævel, man har mig bragt.
Hvor turde Du slaaes mod slig Overmagt
Af Heltekonningens Helte?« —

»O Sire, tilgiv, men den eneste Feil
Var den, at vi ikke var flere.
En Haandfuld til, og det kunde vel skeet
At Kongen som Gjæst vi hos os havde seet,
At vi havde haft den Ære!« —

Og Kongen han farer med Haand over Bryn.
»Nu, det maa jeg sandelig sige!
Den norske Dyst bliver lovlig svar,
Det spaaer jeg, om Fætter Fred’rik har
Ret mange af Dine Lige!« —

Hr. Ulrik smiler. »Ja mange der er,
Og jeg tør kun ringest mig regne.« —
»For Tusind! Da skal man faa sande mit Ord,
At Færden blier farlig og Dysten stor,
Naar Denne er en af de kleine.« —
</body>
</poem>

<poem id="drachmann2018012933">
<head>
    <title>Anna Kolbjørnsdatter</title>
    <toctitle><num>IV.</num>Anna Kolbjørnsdatter</toctitle>
    <firstline>Nordrehoug hedder den Præstegaard</firstline>
    <source pages="155-160"/>
    <quality>korrektur1,korrektur2,kilde,side</quality>
</head>
<body>
Nordrehoug hedder den Præstegaard;
Dér er Mester Ramus Præst,
Kjendt med de skiftende Seklers Bog
Saavelsom den hellige Læst;
Svagt dog skinner det granskende Lys,
Som blussed engang saa herligt;
Nu pleier hans Hustru ham kjærligt; —
Da faar man om Svenskerne Nys:

Øverste Löwen af Karl er sendt
At brandskatte Drammens Lehn,
Snart kan vi vente Fjenderne her,
Thi Svensken er ikke sen!
»Frelse os Gud fra Vold og Fortræd;
Men gaa nu min gode Kvinde:
I Sygekammeret inde
Er ikke længer Dit Sted!« —

Anna hedder den Kvinde god,
Og Kolbjørn var hendes Fa’er.
Flinke Forældre i Fredrikshald
Fostret det Børnekuld har.
Mod de suged fra Moderens Favn;
Stærke er Stammens Grene:
Af Brødre er Peder den ene
Og Hans er den andens Navn.

Og Aftnen lægger sig udover Land.
Fru Anna har Alt beredt;
Ventende staar hun med vaagent Sind,
Men endnu er Fjenden ei seet.
Dog hys! det kommer som Uveirets Sus,
Det rumler og rasler derude,
Og Præstegaardshundene tude. —
»Saa, nu har vi Svensken i Hus!«

De tramper i Gulvet, de skjæggede Mænd
»Hei, frem med Krus og med Fad;
Krigsfolk, veed I, har tørstig Hals
Og Manddom trænger til Mad.
Findes vel ogsaa en Pigelil,
Som ei er saa knibsk som Fruen!«
Saa tumler de om i Stuen;
Fru Anna seer roligt dertil:

»En Krigsmand, selv om hans Sult er stor,
Er først dog og sidst Kavaleer;
Og I, Hr. Øverst, saavidt jeg veed
Kan holde Justits i Kvarteer!
Min Pige, Jert Mandskab gantes med,
Maa bort for Bagværk at kjøbe.« —
»Nu, saa lad Kvindfolket løbe;
Vi kysser Jert Krus i dets Sted!« —

Og Sablen lægger man over Knæ
Og snører sin Bugrem op,
Saltmadsbider og Mundgodtsslurk
Man slaar i den slunkne Krop;
Man drikker tilpæls paa al den Tort,
Hr. Øtkens Dragoner skal lide. —
Da vinker Fru Anna tilside
Sin Pige: »Nu skynd Dig bort!

Saa flinkt som Fødderne bære kan
Du løber til Lænsmanden hen,
Han vare de Stenske Dragoner ad,
Og Du er her strax igjen.
For Baune og brændende Blus i Gaard,
For Svirmaal i Hus skal der sørges;
Før Morgnen gryr skal det spørges
At Svensken sin Davre faar!« —

Den tyske Hr. Oberst Øtken er
Til Sten med Dragonerne sendt;
Folkenes Mod er den norske Slags
Men Chefens kun lidet bevendt.
»Og siig mig, Hr. Lænsmand, hvormange der er
Og om vi vel Veien finder?« —
»Veien er klar. Af Fjender
Faar I vel Tre til Hver!«

Hr. Øtken stryger og stryger sit Skjæg,
»Det seer mig for broget ud!«
Da letter Thor Hovland fra Bænken brat
Saa stor og saa stærk som en Stud.
»Og vil han, Hr. Obersten, ikke gaa,
Saa faar det nu blive det samme:
Vagtmestren gjør ham tilskamme;
Kom Karle! Hvad venter vi paa?«

Saa rider de Stenske Dragoner afsted,
Thor Hovland fører dem an,
Langsover Lien i Snørkler og Sving
Mod Præstegaardsbaunens Brand.
Vidt fører Vinden de larmende Raab
Fra Svenskernes lystige Skare;
Vagtmestren smiler: »Tag vare
Paa Øllet! Vi tømmer Jert Stop!« —

Øverste Løwen med blussende Kind
Skraaler til Anna hen,
»Øllet er vakkert og Sulet er bra’,
Men <w>naar</w> kommer Ternen igjen?«
Tversover Gulvet han vaklende gaar
Og vinder om Fruen Armen, —
Da klirrer Vindueskarmen!
Thor Hovland derudenfor staar.

»Djævlen i Helved! Forræderi!
Op svenske Soldater, op!«
Da lysner de norske Dragoners Sværd
Imellem den ravende Trop.
Kalken flyver fra Væg i Vraa
Og Kuglerne Loftsbjælken pløier;
Dragonerne syn’s det er Løier,
Men Svensken han syn’s ei saa.

Ud fra Stuen, i Gaarden ud
Vælter sig Kampens Flod,
Mændene blive til Hakkemad
Og Møddingepølen til Blod.
Han, Thor Hovland, hvor Striden er størst
Af Alle er let at kjende;
Han fører et Sværd tvehænde
Og veier ei Hugget først.

Og Skud og Bulder og hvinende Skrig. —
Saa strækker Hr. Løwen Gevær.
Thor Hovland seer mod den gryende Dag
Og tører det dryppende Sværd.
Men Anna fører ham ind i Hus
Og bænker ham høibords i Stuen.
Dér sidder han jevnbyrds med Fruen
Og tømmer sagtmodig sit Krus.
</body>
</poem>

<poem id="drachmann2018012934">
<head>
    <title>Jakob Værn</title>
    <toctitle><num>V.</num>Jakob Værn</toctitle>
    <firstline>Naar Fjenden falder i Landet ind</firstline>
    <source pages="161-162"/>
    <quality>korrektur1,korrektur2,kilde,side</quality>
</head>
<body>
»Naar Fjenden falder i Landet ind
Er hver en Borger Soldat,
Kræmmer og Gaardskarl maa ud for Haanden,
Alle maa staa ham parat!«
Det var et gjævt, et kolbjørnsensk Ord,
Og Kræmmeren Jakob Værn han svor,
Det Ord skulde blive hans Lov.
Thi samled han sig fra den nære Skov
Et Frikompagni til Landets Behov.

Savbrugs-Karle med fattig Forstand,
De kjendte vel knap et Gevær;
Men Bøssen kjendte Hr. Jacob fra Grunden,
Og indexercerte sin Hær.
Han lærte dem lade og tage paa Korn
Og løbe i Kjæde til Takt af et Horn,
Han lærte dem navnlig at <w>staa.</w>
Men de, som forstod det, de var kun faa,
Og disse igjen var kun saa som saa.

Saa lægger han sig i Dækning ved Rø.
»Nu, Karle, passe I paa!
Naar Fjenden kommer, saa veed I Instruxen?«...
»Javel, Hr. Kaptain; vi skal <w>staa!</w>« —
Og Fjenden han kommer, og stiller sig op,
Det er en forsvarlig, en sluttet Trop;
Hr. Jacob mønstrer sin Hær:
»Naar Fyr! jeg raaber, saa skyder Enhver
Og lader igjen, om han Livet har kjær!«

Den første Salve, de Frifolk skjød,
Den lysned i Svenskernes Flok;
Røgen den daler og Røgen den letter,
»Fordømt! jeg tænkte det nok!«
Ene tilbage Kaptainen blev,
Frikompagniet sit Fripas skrev,
Skrev sig sin egen Forlov.
De fjæled dem ind i den nære Skov;
Den Spøg var Kaptainen temmelig grov.

Han dukker paasned over Gjærdet frem,
At høre hvad Svensken vel si’er.
Den Salve den var dem saa svær at fordøie,
De summer som svovlede Bier.
Da springer Hr. Jacob i Mandshøid’ op
Og svinger sin Kaarde fra Gjærdets Top
Og raaber saa høit han kan:
»Andet og tredie Geled læg an!« —
Og Svensken forsvinder til sidste Mand.
</body>
</poem>

<poem id="drachmann1999050308">
<head>
    <title>Karl for Frederikshald</title>
    <toctitle><num>VI.</num>Karl for Frederikshald</toctitle>
    <firstline>Det brøler og brager om Frederikshald</firstline>
    <source pages="163-166"/>
    <quality>korrektur1,korrektur2,kilde,side</quality>
</head>
<body>
Det brøler og brager om Frederikshald
Med buldrende Drøn, med raslende Knald,
Med Stykkernes Jern, med Musketternes Bly.
Vee Eder Normænd, vee Eders By!
Vee Eders Fæstning, den staar for Fald!
Ifjor maatte Karl med Skammen gaa,
Nu seer I ham atter for Fæstningen staa,
I seer ham med tredive tusinde Mand;
Hvor er I nu, Brødre Kolbjørnsen, hvor?
Oberst Landsberg, holder Du Stand? —
Alt er beredt og Hvermand staar,
Staar som et Fjeld paa den Plads, han sattes,
Modige Kvinder og Børn ei fattes;
Krummede Oldinger, Tjenestepiger,
Alle standhaftige, Ingen viger.
Borgeren bider fra sig i Nøden,
Han slaas som Soldaten, og begge til Døden.

Hvo Armen hviler, han er en Kujon!
Ingen Tøven, til Arbeid Alle.
Hunger og Kvæstning, men ingen Pardon;
Vi kjender kun: staa eller falde!
Og selv om det hedeste Helvede spyede
Sin Ild over Byen, ei Borgeren flyede.

Her stod vor Vugge, her graves vor Grav,
Paa Borgerens Liv har Byen Krav,
Men hvad har vel Svenskekongen?
Hvi kommer han her med Vold og Brand,
Hvad vil han herinde i Norges Land,
Hvad Ret har han mer’ end en Røver? —
Panden vi paa ham kløver
Om ellers vi kan komme til! —

Og Nat og Dag det fortvivlede Spil
Med Livet til Indsats og Livet at vinde;
De hærges i Byen derinde,
De falder paa Fæstningens Volde.
Men steil som Volden er Hjertets Trods,
Brystet bølger som Vintrens Fos
Og Øinene true saa kolde;
Hvor Foden sattes, dér Foden glider,
Hvor Kroppen knæled, dér Kroppen sig vrider,
Hvor Fanen svinged sin søndrede Klud,
Dér slukkes de bristende Blikke ud.
. . . . . . . . . . . . . . . . . . . . . . . . . . . . . . . . . . .
De grave og grøfte i Jorden derude
Hvor Kuglerne hvine og Kuglerne tude,
De aabne saa en Parallel, saa en anden,
Flettede Kurve paa Brystværnsranden,
Øxerne blinker, Kaarden den peger:
Herhid med Kanonen! I Retning den bringer!
Lavetterne saa og saa mange Streger! —
Med Slag over Ryggen Konstablen man tvinger:
Nu Lunten af Svovl i den sværtede Finger!
Til Fænghullet med den! — Ha Skuddet var godt!
Vi knuser til Slut dog det Borger-Komplot! —

Og Dagen tager saa hastige Skridt
Som havde den seet paa det Syn for længe.
Decemberskumringens Skygger sig trænge
Beleirerne og de Beleirede midt
Imellem, og Skydningen standser.
Som Havblik, der forud for Stormen gaar,
Saa tier det fra de forskudte Skandser;
Lænet til Løbegravsbrystværnet staar
En Skikkelse uden Kyrads og Pandser;
Opkrempet Hat og langskjødet Frakke,
En Skikkelse, kjendt fra saamangen Attaque,
Fra Sachsernes Høie, Tatarernes Sletter,
Døbt i en Dyst med de svenske Bjørne,
Revet tilblods af de russiske Ørne,
Hed som en Jøkel ved Sværdenes Kryds,
Kold som en Klippe ved Kvindernes Kys.

Og Skikkelsen skarpt imod Fæstningen retter
Et Blik, som bryder hver Skumrings Skranker.
Som Lynglimt farer de rastløse Tanker;
Og Brynene sittrer og Panden grunder,
Og Øinene smiler: »Mod Enden det stunder!« -
. . . . . . . . . . . . . . . . . . . . . . . . . . . . . . . . . . .

Sekunderne gaa, Minuterne med.
Hvem veier Sekunden, hvem kjender Minuten?
Foroverbøiet, paa samme Sted,
Ligger et Lig paa Redouten.
Hjertet staar stille, Læben er stum,
Hvad huses vel nu i Tankernes Rum?
Døden er taus, men Sagnet har Ord:
Nu segned den stolteste Helt i Nord!
</body>
</poem>

</content>
</section>

<poem id="drachmann2018012936">
<head>
    <title>Lægen paa Valpladsen</title>
    <firstline>Det store Slag var slaaet. Nattens Slør</firstline>
    <source pages="167-175"/>
    <quality>korrektur1,korrektur2,kilde,side</quality>
</head>
<body>
Det store Slag var slaaet. Nattens Slør
Medlidende var sænket over Sletten,
Hvor Dommen afsagt var — af Folkeretten,
Og hvor Exekutionen var forbi.
Den store Slagmark sov, indhyllet i
Det Tæppe, Nattens Hænder naadigt bredte;
Saa løfted Maanen sig, og strakte varsomt
Sin Lygte frem, og kigged over Valen,
Hvor Piberdrengen laa ved Generalen,
Hvor Rytterhingsten og et Teltvognsæsel,
Krudtkarrer, Viktualietrainets Vogne,
En Tønde Saltkjød og en Mitrailleuse,
Geværløb, sprængte Trommer, Kaardefæster,
Blodtunge Uniformers møre Pjalter,
Og mørke, uransagelige Rester
Af Dagens smykte, kraftige Gestalter, —
Kort sagt, et Kaos laa som strøet iblinde,
Og Saaret sov hos Død og Ven hos Fjende.

Og Maanen skifted Farve. Bleg og mat
Den sank tilbage med et svagt: Godnat! —
I uvist Lys, saa blegt som Maanedisens
Laa Sletten ved Sedan og Mezières.

Henover Alt laa Nattens tætte Slør,
Et Enkeslør, af Taarer gjennemvædet;
De vaade Flige strøg udover Marken,
De rørte ved de Faldnes Bryst og Pande,
Og hist og her sig aabned mat et Blik
Og Haanden søgte - Saarets svuldne Rande
Og stemmed Blodets lunkne Strøm tilbage;
De slappe Knæ-Led friske Kræfter fik,
Man raved op; — for Nogle slog det Klik,
De tumled atter med en halvkvalt Klage, —
Men Nogle humped svingiende sig fremad,
Og Blikket søgte: Brødre, Leiren, hjemad.

Hist sidder En, en Skygge af en Helt
Og dog en Helt endnu, af Døden mærket.
Igaar han ridsed ind paa Ærens Skjold
Sit Navn med dybe Træk, med Staalets Griffel.
En blodstænkt Tue, Rest af Skandseværket,
Er Heltens Sæde; støttet paa sin Riffel,
Bagladsgeværet, sidder han alene;
Og medens Blodet siver, Livet svinder,
Han sænker Blikket mod den vilde Scene.

Han gyser. Saadan gøs han ei igaar
Da vildt han fægted, da Granatens Splinter
Ham brændte ind i Kjødet, da hans Laar,
Hans Ynglinglegems Støtte blev ham knust.
Da var han end af Slagets Drik berust;
Men nu er Slaget ovre, Rusen med,
Dødsgru og Smerten kommen i dens Sted.

Hvad frygter han? Han lærte jo dog alt
I Skolen, at med Livet Livet ender.
En død Mand bliver død og kan ei hævne
Paa Livet det, som Livet fra ham tog.
Og dog: det er som Skygger om ham jog,
Forskudte, sønderbrudte, sammensunkne
Og dog saa feberiltre Skyggesyner.
De strækker mod ham røde Fingerstumper,
De puster paa ham med en blaalig Kinds
Veirløse Mund, de gyder i hans Saar
En Væske, — o det svider, det fortærer,
Og Helten stønner hult og Tænder skjærer.

Det er saa nemt at være Helt, naar Slaget
Med fuld Musik fra Bøsser og Kanoner,
Med Hurraraab og Skrig og Hornets Toner
Opstylter selv den Sløve paa Kothurnen.
Men Natten efter! — det er noget andet;
Blandt Lig et Liv endnu, som blev forbandet
Af Træffets Tærningkast til her at dø
Tomme for Tomme som ved Foraarstø
En Snemand svinder; — det er ikke nemt.
Da er det Alvor; Slaget var kun Skæmt.

Der kommer Lys. Gud være lovet! Her!
Kom hid og hjælp! Om Venner eller Fjende,
Mig ligemeget, blot jeg atter seer
Folk, Kjød og Blod, og ikke disse blinde,
Marvløse Skygger, som omkredser hver
En Lidende, der blev tilbage, ene,
Med Liv endnu, paa Dødens øde Scene!
Og Lygten viser Ambulancens Tegn.
Den peger rundt paa Dødens tause Klynger,
Der hegner om de blodbestænkte Skandser.
Og Lyset synes ræd at skrumpe ind;
Ved Genferkorset klamrende det standser,
Ved Genferkorset paa de hvide Bind.

Men mellem Lygten og Soldaten staar
En Skikkelse. Nu bøier den sig fremad
Og Kappefligen raskt tilbage slaar.
Uniformert, men intet Ordensbaand;
Der funkler ingen Kaarde i dens Haand;
I Ordensbaandets Sted om Brystet hænger
Bandager, Bind, Charpi for dybe Flænger;
Den bukker dybt sig ned og i sin Haand den
I Sablens Sted fremstrækker Kugle-Sonden.

En Feltkirurg. I Kunstens Sold en Hverver
For Livets Legioner blandt de Døde.
Hvad kunde vel af Rædselsfuldt ham møde,
Som mægted ryste disse faste Nerver?
Og dog, et Syn — det værste nok — ham rammer.
»Min Søn! skal her vi mødes?« tungt han stammer.

Soldaten kjender ham. Et Øieblik
Det var som skulde Mødets bratte Gru
Den Svage knække. Men i næste Nu
En Ild af Ungdomstrods i Øiet stiger,
Han kryster fast Geværet og han skriger:

Ulydig mod Dit Bud jeg ligger her,
Men for det Rette greb jeg til Gevær,
For Sandhed, Æren og for Fædrelandet.
Hver Kugle, jeg i Fjendens Rækker jog,
Hvert Kolbeslag, jeg i hans Pande slog,
En Part af Skylden imod Dig borttog; —
At Æren frelser, det har nu jeg sandet! ...

Ti, Dreng, med Æren! Lærte Du da ei,
At Æren paa en Slagmark ligger under?
Kun Den med Ære staar, som Slagets Vunder
At læge søger, ikke Den, som mætter
Det vilde Dyr med gyselige Retter.
<w>Jeg</w> staar her som en Tjener af min Kunst,
Min Videnskab, og ei jeg tror omsonst
Har jeg mit Herskab tjent, af ringe Evne.
Men <w>Du!</w> Jeg veed ei Ord, som ret kan nævne
Det Herskab i hvis Sold Du skamløst tjener.
Jeg staar her som en Menig i de Rækker,
Der vied deres Liv til Alles Vel
Og Sot og Nød med Hindrings Kaabe dækker.
Du ligger her som Livets Ødelægger,
Du dør som den hvis Liv var: slaa ihjel!

O planløst Værk som Barnets Tidsfordriv!
I meier Hundred ned. Betænk: eet Liv,
Hvad er det for en Sum af rige Kræfter!
Tag Mandens Billedbog og slaa den efter.
Det første Blad: den blege, svangre Moder,
Med Livets Spire, Frugten under Hjerte;
Saa Ængstelse og Vee og Fødslens Smerte,
En navnløs Fryd om end en navnløs Liden.
Og Barnet, som nu voxer frem i Tiden;
En Sum af Moder-Omhu, Savn og Pleie,
Omskygt af Røgt og Haab paa alle Veie.
Og Drengens Opvæxt og hans Læreaar
Indtil den friske Yngling for os staar,
Den frodigt spirende, den grønne Vaar,
Hvor Læben dunes og hvor Pulsen slaar.
Fornyet Haab og Sorg, Resignation
Og Studier, Attraa. Ud i Livets Rige,
Hvor Lykken vinker, hvor den unge Pige
Med Anelsernes Rødmen paa sin Kind
Vil lukke ham i Mandens Eden ind,
Vil synge Slægtens Sagn for ham paany, —
Og saa: — et Skud; for fire Penning Bly!

Er Verden slet: — I gjør den ikke bedre.
Men er den, som jeg tror, af Udspring god,
Hvi drive den tilbage Fod for Fod
Mod Sumpen did hvor vore vilde Fædre
Halvnøgne omkring Offerstenen stod
Og lo naar Kniven røg af Fangens Blod?
Paa Ret Du raaber og den <w>gode Sag</w>,
Du fægter for! Ak, see derovre bag
Det næste Gjærde ligger der — en Fjende.
Han fægted ogsaa for den gode Sag.
For <w>Retten</w> ligger han nu Lig idag! —

Nei, vil Du stride for den sande Ret,
Ei den, som skreves i et Kabinet
Af tvende Fyrsters kolde Excellencer,
Saa riv Kokarden dér af Din Kasket
Og see udover Uniformens Grændser.
Vil Du for Sandhed kjæmpe, saa see til,
Hvor Underfundigheden driver Spil
Med Folkehaabet og med Folkenøden;
Forfølg den, jag den, lige ind i Døden.
Kjæmp for de Svage, kjæmp for den, der vakler,
Giv Villie dem, der venter paa Mirakler,
Kast Overtroen ned, hjælp op de Syge,
Lad hine Talemaaders Dunster stryge
I samlet Trop for Videnskabens Svøbe;
Og maatte Liv Du med Dit eget kjøbe,
Saa giv Dit Liv for Sandheds gode Sag,
Men slaas ei som en Vild — som her idag! —
Han vinker. Ambulancen nærmer sig.
Den Blødende man løfter op paa Baaren.
Og Lægen underbinder varsomt Aaren
Mens Ambulancelygtens milde Skin
Belyser Tegnet paa de hvide Bind.
</body>
</poem>

<poem id="drachmann2018012937">
<head>
    <title>Da Taagen sænked sig</title>
    <firstline>Da Taagen sænked sig, da gled Det bort</firstline>
    <source pages="176-177"/>
    <keywords>sonnet</keywords>
    <quality>korrektur1,korrektur2,kilde,side</quality>
</head>
<body>
Da Taagen sænked sig, da gled Det bort
Hvad forhen straaled, hvad jeg nu kun aner
Som bag et Slør, hvor Duggens Taare baner
Sig Vei, og Vinden dæmper sin Akkord.

Et Taagelandskab. Alt det Nære haardt,
Det Fjerne vidsket ud som Pjalte-Faner,
Der svaier i en Hvælving over Ahner,
Hvis Navn er glemt, hvis Ben er smulret bort.

Er det en Kirke her? staar jeg blandt Døde?
Jeg synes høre Skridt fra disse Haller,
Hvor ingen Levende sin Fod har sat.

Jeg lytter. Stemmer lyde mig imøde;
Jeg spørger bævende. Og Svaret gjalder:
Du lever jo; tænk ei paa os; tag fat!
</body>
</poem>

<poem id="drachmann1999050309">
<head>
    <title>Med høi Horisont</title>
    <firstline>Saa tog da den jublende Dag Reisauss</firstline>
    <source pages="178-191"/>
    <quality>korrektur1,korrektur2,kilde,side</quality>
</head>
<body>
Saa tog da den jublende Dag Reisauss
Med alle de glade Svende;
Den muntre Time, det friske Minut,
Hele den freidige Kjæde blev brudt
Og det før min Sang var tilende;
Jeg havde beredt dog en Afskedssmaus,
Sat Alting saa deiligt iscene, —
Men nu er det bleven forsilde,
Jeg sidder saa ganske alene
Og Alt er saa underligt stille.

Jeg føler som var jeg en Antikvitet,
En Rest af en svunden Verden. —
Det er en besynderlig Følelse, den:
At tro med sig selv at man gaar igjen
Og spøger ... ak Spøgen, hvor er den? —
I Godtfolk! har Ingen min Munterhed seet?
Den kom mig saa brat afhænde;
Nu sidder jeg her ved Skrænten
Og grubler forgjæves paa denne
Gaade med Eller og Enten.

Dybtnede paa Stranden gaar Havet tilro,
Men Bølgerne røber dets Drømme;
Det drømmer et Sagn om et kostligt Klenod,
Som kastedes bort i den dybe Flod,
Og svandt med de rindende Strømme. —
Heroppe ved Skrænten er Ensomheds Ro,
Stilhed til Eftertanke.
Over Fjernets vidtstrakte Slette
Gaar Blikket foruden Skranke; —
Mon her jeg kan Gaaden gjætte?

---

Kjed af at lyse for Menneskets Færd,
Udbrændt i Hjernen af al denne Gløden
Synker nu Solen saa træt og mat
Som en Menneskesjæl i Døden.
Hvormange var vel den Lykke værd
Af Solens Smil at beskinnes?
Hvormangen fik vel af Livet lært
At blive ved hvad der engang var ham kjært? -
Tallet vil snart kunne findes.

Og synker Du nu, Du Sol saa træt,
Kjed af Din frugtesløs daglige Gjerning
Saa husk dog at Mennesket raader ei selv
Over Skjæbnens rullende Tærning.
Livet er ikke saa regelret
Som adskillige Folk vil vide,
Lykken er lagt paa et Spillebræt,
Tærningen viser sin sorte Plet,
Kastet er: lee eller lide.

---

Det bærer forbi mig med Bølgernes Brusen;
Længst er Dagen svunden.
Det bryder mod Brinken med Søvindens Susen:
Nu kommer Natten, Gjengangerstunden,
Nu skal der spørges, har Svar Du rede?
Søger Du mig, da skal Du ei lede!
Her skal jeg tage en mandig Dyst
Med Nattens Syner ved Havets Kyst!

---

Dagen var solklar, Fuglene sang
Fra Skoven, fra Marken, oppe og nede:
Stands nu Din ensomme, veiløse Gang,
Søg Dig som vi en Rede!
Dagen var smykket med Krands og Flag,
Jublende toned det festlige Lag,
Søg Ro, søg Ro
I Redens Bo! —
Dagen er omme, Sangen er endt,
Fuglen er fløiet af Reden.

Kjendte Du Den, hvorom Fuglen sang?
Det sitrende Øielaag søger mod hende;
Brystet i Dønning, og rejst engang
Maa Spørgsmaalet frem sig finde.
Lagde hun ikke sin Haand i hans?
Gik de ei frem i den freidige Dands?
Spil, Spillemaend! spil!
Det gaa som jeg vil! —
Dandsen er omme, Spillet er endt;
Men Gjenlyden bliver ved Skrænten.

Ja Gjenlyden bliver fra Festens Tid;
Den lægger sig hos mig og nynner sin Vise
Og dækker som Ven af yderste Flid
Hvad Vennen maatte forlise.
Venlige Toner fra Glædens Dag,
Varige Lyde fra Festens Lag:
Kling, Gjenlydsklang!
Løft Dig i Sang!
Dagen og Dandsen og Spillet er endt,
Nu faar vi synge for Resten.

Nu faar vi synge som ingen Tid
Vi sang, af yderste Magt og Formue,
Skabe os Værker af Kunst og Flid,
Som Gjengjæld for Solens Lue;
Døede hun ogsaa som Sangerens Viv:
Her skal hun leve sit andet Liv.
Bryd Fremtid frem,
Byg hendes Hjem!
Nærheden fjerner; i Fjernets Glands
Straaler hun for os paa Skrænten.

---

        Som Ingen har Ord
        For Nattens Skjønhed,
        Hvad enten den straaler.
        Stjernefunklende
        Eller den hviler
        Tyst som Barnet
        Bag Vuggefangets
        Sænkede Forhæng;
        
        Som Ingen har Toner
        For Maaneglimrets
        Hvisken med Strømmens
        Sitrende Vover,
        Eller for hine
        Suk, der iler
        Aandeagtige
        Dagen forud —:
        
        Saa nævner Ingen
        I Ord eller Toner
        Hine Tider
        Hvor Kvindeøiet
        Rummed en Verden
        Af Nattens Skjønhed
        Ud over Maalet,
        Menneskegrændsen.
        
        Men Den, der suger
        Som Sivet Maanens
        Hvisken med Strømmen
        Og drikker som Luften
        Nattesukket: —
        For ham er den kommende
        Dag en Lidelse,
        Solen en Bøddel.
        
        Og Den, som elsked
        Saa høit en Kvinde
        At Sjælen hastigt
        Svang sig mod Grændsen
        Og Menneskemaalet
        Overskredes, —
        Han finder sig snart
        Som Betler ved Døren.
        
        Dog, har han, skjøndt Betler,
        Den Stoltes Styrke,
        Saa reiser han sig
        Med Ryk fra Døren,
        Skjærer af Kaabens
        Pjalter en Kittel
        Og drager standhaftig
        Resten af Veien.

---

Det var, som stirred et Øiepar
Imod mig fra Natten derude:
Hvi glemte Du mig?
Hvi tog Du en Vei,
Som førte saa langt, saa langt i det Fjerne?
Jeg skærmer mit Øie, jeg søger at værne
Min Sjæl for Synet, derude jeg saae.
Og Synet forsvinder og Bølgerne slaa
Og Aftenens Vinde tude.

Jeg gav mig rivende Strømme ivold,
De førte mig med sig saa vide;
Jeg kløved med Lyst,
Med fremskudt Bryst,
Med jublende Hjerte de raske Bølger.
Men Mattelse ovenpaa Svømningen følger.
Nu drager Svømmeren tungt sit Veir;
Da dages det for ham med Gensynsskær; -
Saa skulde det gjort itide.

Det løfter, letter, det hæver sig op,
Det vider sig ud til et Billed.
Det stirrer ei mer,
Fortroligt det seer
Med venlige Blikke paa ham, som strider;
Fra Mørket derude det lydløst glider,
Det svæver hidover med Aandepust, -
Og alle de Bølger, som før har brust,
De tier da Vindene stilled.

Det glatter Panden med varsom Haand,
Det hvisker mig i mit Øre:
Jeg bringer Dig Mod,
Jeg saae og forstod:
Det maatte saa være, det blev ikke andet;
Vi kæmped paa Strømmen, men nu er vi landet,
Og drager vi ogsaa en modsat Vei:
Der er dog en Streng mellem Dig og mig.
Stem Strengen, og jeg skal høre!

---

    Ja, jeg skal stemme den klingende Streng
    Og Sangbundens Ekko skal svare;
    Ikke iflæng
    Paa maa og faa
    Skal Lydbølgen fødes og komme og gaa
    Som en pludselig, planløs Fanfare.
    Ingen Kaprice, som dandser ad Strengene,
    Intet Tamtambulder, Nerverne sprængende,
    Ordnet og bundet Musiken skal staa
    Som et Minde om det, der maatte forgaa,
    Som et stolt Monument imod Himlens Blaa
    Over det, som skal evigt vare.
    
    Ja, jeg skal tage hint Pust fra Din Mund
    Og lukke det ind i min Lyre;
    Dybt fra dens Bund
    Naturens Røst
    Skal bævende bryde sin Vei fra mit Bryst
    Og melodisk mod Maalet styre.
    Maalet er sat hvor Veiene skilles,
    Høit her for Alle paa Skrænten det stilles,
    Her skal det brænde som Baunen ihøst,
    Som et blinkende Blus fra den øde Kyst
    Og sende de vildsomme Sømænd sin Trøst,
    Som paa søndrede Snekker tog Hyre.
    
    ---
    
    Men før jeg skilles fra det Syn,
    Jeg saae i Nattens Stunder,
    Jeg tegner i Tankerne hen et Bryn
    Og under det Øiets ulmende Lyn
    Og Kinden, som blødt sig runder.
    
    Jeg retter paa Øiet; jeg gjør dets Laag
    Til <w>hendes</w>, og ingen Andens;
    Kinden meisler jeg fast og klog,
    Lidt mere Varme i Brynets Sprog
    Og lidt mere Kulde i Pandens.
    
    Jeg lader den barnlige Linies Løb
    Slynge sig sammen med Kvindens;
    Blomsten, som dukked sig bly i sit Svøb,
    Villien, som trodsed og aldrig gav Køb:
    Det Sprog er Brynets og Kindens.
    
    Saa lader jeg Farvens melodiske Spil
    Henover Munden sig vugge,
    Jeg lader Læberne staa som de vil,
    Halvt til et Smil og halvt lukket til
    Over Brystets urolige Sukke.
    
    Saa staar der et Billed. Jeg hviler en Stund,
    Jeg sammenligner og maaler;
    Der findes paa hele Jordens Rund
    Et eneste Billed, et eneste kun,
    Som at lignes med dette taaler. —
    
    Et Billed, blegt, med et selsomt Træk
    Om de store, spørgende Øine,
    Som jager det Overfladiske væk,
    Som vender sig bort med Angst og Skræk
    Fra de hule, moderne Løgne.
    
    Et Billed, lyst imod Nattens Grund;
    Et Tegn, som om Tiderne minder,
    Da Menneskets Færden var sand og sund,
    Da Jorden vaagned som Barnet af Blund
    Der griber mod Solen, som skinner. —
    
    Jeg undres over hvad selv jeg seer;
    Et Blik jeg paa Billedet fæster.
    Nei, her er Intet at rette meer,
    Ydmyg jeg føler, at Værket, jeg seer,
    Er større end Værkets Mester.

Saa flyv da freidig fra Skrænten ud
I, mine dæmpede Sange!
Jer Herre og Mester han bærer sit Skrud
Baade paa Ret og paa Vrange;
Flyv kun, vær ikke bange!
De Godtfolk, I nu skal færdes iblandt,
De kjendte dog ogsaa, mens Tiderne randt,
Til Stænk og til Støv paa Kjolen.
Hist blødte Regnen, her brændte Solen,
Saa gjorde Skrædderen Ret til Vrang; —
Men at være sin Kappe og være sin Sang
Bekjendt som den er: det er ærlig Trang.

Fortæl dem Alle hvorhen I gaar
I, mine dæmpede Toner!
At <w>Lykken at synge</w> med ensomme Kaar
Ja selv med Forladthed forsoner;
Flyv kun, I dæmpede Toner!
Og spørger Jer Nogen saa superklog,
Hvorfor I da netop vil <w>dæmpe</w> Jert Sprog
Naar Lykken dog ligger i Sangen,
Saa svar ham ikke, men peg paa Vrangen!
Kjender han Livet, han vil Jer forstaa. —
Og at synge for Alle og fattes af Faa,
Det er netop Lykken, som Sangen kan naae.

Flyv ud fra Skrænten, forlad mig nu
I dæmpede Melodier!
Jeg bliver; der ligger en Kraft i min Hu,
Som for Ensomheden befrier.
Jeg lytter, indtil I tier.
Fra Skrænten jeg bort gjennem Rummet seer,
Og hører jeg ikke Jert Vingeslag meer,
Nuvel; her er Toner tilbage;
Stærkere Toner for strengere Dage;
Rust Dig min Sang til den kommende Dont! —
Kan man strække sig baade i Flanke og Front,
Har man Udsigten fri, har man høi <w>Horisont</w>.
</body>
</poem>

</workbody>
</kalliopework>

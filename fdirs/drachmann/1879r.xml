<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1879r" author="drachmann" status="complete" type="poetry">
<workhead>
   <title>Ranker og Roser</title>
   <year>1879</year>
   <notes>
      <note>Gengivet efter Holger Drachmann: <i>Poetiske Skrifter</i>, Gyldendalske Boghandel, Nordisk Forlag, Kbh., 1927, bd. I, pp. 99-137.</note>
   </notes>
   <quality>korrektur1,kilde</quality>
   <cvs-timestamp>$Id$</cvs-timestamp>
</workhead>
<workbody>

<poem id="drachmann1999050801">
<head>
   <title>Sommerdag</title>
   <toctitle>Sommerdag</toctitle>
   <indextitle>Sommerdag</indextitle>
   <firstline>Der laa den Ridder i Græsset og drev</firstline>
   <quality>korrektur1,kilde</quality>
</head>
<body>
Der laa den Ridder i Græsset og drev.
Hejsa nu sadler vi af!
Der laa hans Harnisk, hans Skjold og Værge,
Hans Tanker de fløj over alle Bjerge,
De sejled paa Sky gennem Luften den blaa;
Den Rejse man bruger ej Vaaben paa.

Den Ridder han laa, hvor han steded sig først,
Han kendte ej Sult, han kendte ej Tørst;
Og Solen den kom over Stedet og gik:
Han lytted som efter en sagte Musik.

Det lød som de vandrende Spillemænds Kor,
Der giger og fløjter, hvor Godtfolk bor,
Det lød som naar fineste Strenge klingre
Berørt af hvide og varsomme Fingre.

Da traadte af Skyggen saa grim en Gæst,
Og Græsset det visned, som stod ham næst;
Han bukked sig ilsomt og Vaabnene tog
Og grined og ud imod Ridderen slog:

Hr. Dagtyv, I laa Eders længste Tid,
Nu drager I med mig af Landet did,
Se her Eders Harnisk og Skjold og Kniv;
Jeg panted Jer ud, løs ind med Jert Liv! -

Den Ridder han lagde sit Hoved paa Sned
Og plukked en Blomst og i Straaet bed:
Hvad skriver vi eller for Dag i Dag?
Hr. Knokkelmand, se I kan fare i Mag!

Og stjal I de Vaaben, min Fader mig lod,
Jeg ligger ej vaabenløs her for Jer Fod;
Thi Sommerens Luftning, som Jorden omkrandser,
Har lagt om mit Bryst en ubrydeligt Panser.

Det bugter og føjer sig efter min Gang.
Ret aldrig en Stikning i Ringbrynjen sprang,
Og Dagmoder, Solen, har vævet den Særk;
Slaa til! I skal kende, om Brynjen er stærk.

Og Skjoldet, som giver saa freidig en Klang,
Naar Klingen er draget og Striden i Gang, -
Den skærmende Klang har jeg stedse for Øre,
Saa ikke jeg kan Eders Grovheder høre.

Der toner fra Markens livsalige Rige,
Fra Blomster og Dyr en Musik uden lige;
De bejler, de kæmper, de fødes, de dør, -
Om ej I var døv, I hørte den før.

Og Værget, I stjal! - o behold kun den Kniv,
Jeg dagtinger ej for saa lidt om mit Liv.
Min Mund er mit Værge: paa Læben <i>det</i> Kys,
Jeg drømte, jeg fik af min Fæstemø nys.

Det dølger sin Styrke som Sværdet i Balg,
Men giver, Hr. Død, I saa haardt mig et Valg,
Saa løsner jeg Tungen, mit Værge paakalder
Al Bistand hos smaa og hos store Vasaller.

Og Fugle og Blomster og springende Dyr
Og Mennesker komme fra Land og fra Byer,
I Flammer staar hele det gandske Land: -
Paa paa, I vil brænde Jer Haand paa den Brand!
</body>
</poem>

<poem id="drachmann1999050802">
<head>
   <title>Sakuntala</title>
   <toctitle>Sakuntala</toctitle>
   <indextitle>Sakuntala</indextitle>
   <firstline>Jeg kunde for Længsel ej sove</firstline>
   <notes>
      <note>Den største af oldtidens indiske skuespilsforfattere, Kalidasa, skrev <i>Abhijnanasakuntalam</i> på sanskrit i det 4.-5. årh. Skuespillet indledes med, at Kong Dushjártas og den smukke Sakuntala mødes og forelsker sig i hinanden ved foden af Himalaya. Han gifter sig med hende og giver hende en ring, så han kan genkende hende, når de senere skal mødes i kongens palads. Ringen forsvinder dog og hun afvises af kongen. Først da ringen findes, udråbes hun til hans dronning. Den første oversættelse af skuespillet til engelsk i <year>1789</year> og tysk i <year>1792</year> vakte ved især den begejstrede <a person="goethe">Goethes</a> hjælp stor opmærksomhed over hele Europa.</note>
   </notes>
   <quality>korrektur1,kilde</quality>
</head>
<body>
Jeg kunde for Længsel ej sove,
En Blomstervind
Slog mig imod,
Strømmed herind ad mit Vindu
Som en vellugtaandende Flod;
Jeg hørte de høje Palmer
Suse svagt
Med sød Musik;
Det hvisked ihvor jeg stod og gik:
   Sakuntala, Sakuntala.

Du evige Himalaya,
Med Issen højt
Mod Himlens Tag,
Hvi sender Du dine Kilder
At møde min Fod i Dag?
Hvi risler de duftende Vover
Mindetungt
Forbi mig hen?
Hvi møder mit bævende Blik igen:
  Sakuntala, Sakuntala.

O Pige, Du sænker dit Øje
Saa fugtigt blødt
Ind i mit Blik,
Som var det i denne Time,
Den bindende Ring Du fik!
Ak, ikke en enkelt Time,
Enkelt Dag,
Nej tusinde Aar
Skillende mellem os begge staar:
  Sakuntala, Sakuntala.

Du tabte ej Ringen i Floden.
Dushjártas selv
Har slængt den hen,
Og stemmed han end den stride Strøm,
Han bringer ej Ringen igen.
Dushjántas i Palmelunden
Jage vil
Langs Flodens Bred;
Han skyder en Antilope ned:
   Sakuntala, Sakuntala.
</body>
</poem>

<poem id="drachmann1879ra0">
<head>
   <title>Farlige Drømme</title>
   <toctitle>Farlige Drømme</toctitle>
   <indextitle>Farlige Drømme</indextitle>
   <firstline>Der blev stille i Stuen</firstline>
   <quality>korrektur1,korrektur2,kilde</quality>
</head>
<body>
Der blev stille i Stuen,
da Festen var endt;
hvor <i>hun</i> havde sunget,
stod et tavst Instrument.
Der gemte sig slumrende
Toner deri;
<i>hun</i> kunde dem vække.
Nu var det forbi.

I Stagen stod Lysene
næsten brændt ned,
et vaklende Skær over
Glassene gled.
<i>Her</i> suged din Læbe
den livfulde Glød;
Jeg føler kun Glassets
forstenede Død.

O kunde Du komme
tilbage igen!
Jeg stillede Vinen
paa Bordene hen;
jeg lyste med Fakler
vor natlige Fest,
jeg satte Dig højbords,
mig selv som din Gæst.

Saa sang Du til Tonernes
bølgende Slag.
Jeg sad for din Fod, til det
gryed ad Dag.
Saa bar mine favnende
Arme Dig hjem, -
hvis ikke Du døde
forinden i dem.

Der blev stille i Stuen.
Festen var endt.
Der stod kun et støvet,
Forstemt Instrument.
Som Laag for en Kiste
smak Klappen i...
O Gud være lovet:
Forbi, Forbi!
</body>
</poem>

<poem id="drachmann1999050803">
<head>
   <title>Til Vaar</title>
   <toctitle>Til Vaar</toctitle>
   <indextitle>Til Vaar</indextitle>
   <firstline>Den Vinter var saa barsk og haard</firstline>
   <quality>korrektur1,kilde</quality>
</head>
<body>
Den Vinter var saa barsk og haard,
Den Vinter vil vi glemme;
Min favrest Ven i Urtegaard,
Hvor alle gode Blomster staar,
Jeg løfter til Sang min Stemme:

Og synger jeg ud af et redeligt Savn
Min Længsel efter en sikker Havn,
Hvor jeg mit Hoved kan gemme,
Saa hvisker jeg - tys! - for mig selv et Navn,
Saa føler jeg - Kys! - at en trofast Favn
Mig aaben staar
Til Vaar, til Vaar,
   Thi dér har en Sanger dog hjemme.

Jeg saa' en liden Fugl paa Gren
Bag Frostens blomstrende Rude,
En saadan sød, velsignet en
Med klare Øjne, paa lette Ben
At hoppe omkring derude.
Jeg strø'de den Smuler; til Tak den sang:
Du faar dem tilbage med Renter engang.
Thi Du forstaar:
Til Vaar, til Vaar
Smelter al Is paa Rude.

De Folk med saa brusende Vingefang
Kan nemt os Smaafugle glemme,
Men <i>det</i>, at dit Hjerte, hvor højt det slaar,
Hvor vidt og hvor vildt dets Bølger gaar,
Har stedse Tanke for Smaafolks Kaar,
Det vil ej vi Smaafolk glemme;
Om ogsaa din Vinge har blødende Saar.
Der kommer en Dag paa Dagen i Gaar:
Jeg spaar, Jeg spaar,
Til Vaar, til Vaar
Vil Du være i Reden hjemme! -

Nuvel, lad Vintren rase ud,
Saa vil vi Stormen glemme,
Saa sender Søndenvinden Bud,
Og Posten er en vinget Gud,
Som spørger, om nogen er hjemme? -
Javist, i tusinde Blomsters Navn!
Her er en sikker og rolig Havn,
Om nogen vil dér sig gemme.
Jeg gjorde jo - tys! - under mangt et Savn
Mig værdig til - Kys! - til en trofast Favn,
Som aaben staar
Ved Vinter og Vaar;
Alt andet vil Sangeren glemme.
</body>
</poem>

<poem id="drachmann1999050804">
<head>
   <title>Den farende Svend</title>
   <toctitle>Den farende Svend</toctitle>
   <indextitle>Den farende Svend</indextitle>
   <firstline>Frejdig flyver den unge Fugl</firstline>
   <quality>korrektur1,kilde</quality>
</head>
<body>
Frejdig flyver den unge Fugl;
Hvorfor stække dens Fjedre?
Tidsnok bliver den gammel; -
Blev Sangene derfor bedre?

Ungdom er vel ej altid nok,
Maa gaa i Visdommens Lære;
Der var dog den Visdom, som gav sit Liv
For Yngling en Time at være.

Men ingen Sanger, om nok saa ung,
Som kunde lidt mere end rime,
Gav for den graasprængte Tinding
En eneste tankeløs Time.

    Barretten i Haand
    Og Farvel til den Sidste,
    Min Luth over Skuldren,
    Min Kaarde ved Lænd,
    Mit Hjerte paa Læben,
    Min Sang til al Verden,
    Saa gaar gennem Verden
       Den farende Svend.

    I Herrer, som byder
    Bag Mure og Grave,
    I Fruer, som pryder
    Den fløjlsmykte Gaard:
    Min Sang ved jer Side
    Fik Sangerens Kaar;
    Først ret paa det Vide
    Han selv den forstaar.

    Den suger fra Skoven,
    Hvor Vilddyret bygger,
    Sin Aande, sin frejdige
    Friluftsmusik,
    Fra Luften, fra Voven
    Den stjæler de Smykker,
    Som Solen forglemte,
    Hver Kvæld den nedgik.

    Han suger fra Salen,
    Fra Latter og Smilen
    Den kaade, den ømme,
    Den legende Gift:
    Men Dagluftens sunde,
    Husvalende Strømme
    Udglatter, hvor Pilen
    Har ridset sin Rift.

    I pryded for Sangen
    Min Vams med Kokarder.
    Jer Guldbørs belønned
    Mit gode Humør.
    Dukaterne rulled,
    Kokarderne falmed:
    Mit Sind og min Sang blev
    De samme som før.

    I Herrer, som klukked.
    Naar Spøgen Jer hoved,
    I Fruer, som sukked,
    Naar Sangen var øm:
    Min Vin har jeg drukket,
    Min Søvn har jeg sovet;
    Var Rusen end liflig,
    Det var kun en Drøm.

    Jeg red mig fra Gaarden
    Med Luth ved min Side,
    Min Kaardespids satte jeg
    Verden for Bryst;
    Jeg raabte: Her leges
    Med Staal, skal I vide!
    Og tvang dem at tage
    Til Hat for min Røst. -

    Barretten i Haand
    Og Farvel til den Sidste;
    Med Luth over Skuldren,
    Med Kaarde ved Lænd,
    Med Hjertet paa Læben,
    Sin Sang til al Verden,
    Saa drog gennem Verden
       Den farende Svend.
</body>
</poem>

<poem id="drachmann1999050805">
<head>
   <title>Holla, i Kroen derinde!</title>
   <toctitle>Holla, i Kroen derinde!</toctitle>
   <indextitle>Holla, i Kroen derinde!</indextitle>
   <firstline>Holla, i Kroen derinde!</firstline>
   <quality>korrektur1,kilde</quality>
</head>
<body>
    Holla, i Kroen derinde!
    Har I Plads for en farende Svend,
    Som er ked af det evige Rend
    Paa Vejen for alle Vinde?
    Du Vært og din smukke Kvinde!
    Saa giv mig Besked,
    Kan jeg sætte mig ned,
    Kan en Plads jeg paa Ovnbænken finde? -

Og vel kan Du sidde, saa meget Du vil,
Min Terne hun rækker Dig Hynde dertil;
Saa hvil kun og saml Dig Kræfter.
Du har nok kun Kappe og Trøje?
Jeg tager det ikke saa nøje:
Bagagen den kommer vel efter? -

    Bagage! den kender jeg ikke.
    Hvad jeg ejer, fører jeg med.
    Hvor jeg vandrer fra Sted til Sted;
    Saa er farende Svendes Skikke.
    Dog kom jeg ej her for at tigge:
    Jeg har Staal i min Arm,
    Jeg har Guld i min Barm,
    Under Huen Ædelstene ligge!

Og er I en Herre af saadan en Art,
Da bredes paa Disken Jer Dug i en Fart,
Da faar I vel kysse min Kvinde.
Da fjæler jeg selv mig i Stalden
Og sover til Hanernes Kalden:
I sover i Stuen herinde! -

Saa drak han og spiste, den fremmede Svend,
Og strakte sig sindig ad Ovnhænken hen
Og drømte sig favnet og krystet.
Men Værten derude i Stalden han lo:
Ja, lad dem kun kysses og gantes de to,
Han bærer sit Guld jo paa Brystet! -

Om Morgenen Værten fra Stalden gik
Og veksled i Døren med Ternen et Blik:
Naa, fandt Du hans Guld saa i Barmen? -
Nej, søge det turde jeg ikke,
Han havde saa fyrige Blikke;
Men jeg mærked Staalet i Armen! -

    Holla! Hr. Vært bring mig Spise! -
    Før bort jeg begive mig vil,
    Maa jeg davre og drikke dertil,
    Jeg har Sult som en Berner-Rise.
    Jer Kro skal jeg love og prise;
    Jeg har sovet saa sødt,
    Jeg har hvilet saa blødt,
    Jeg har digtet derover en Vise! -

Nuvel, saa kom frem med Jer Vise paa Stand;
Jeg hører saa gerne en fornemme Mand
At skæmte, skønt aarle paa Dagen.
Jeg synger jo selv, naar det gælder;
Nu tog jeg mit Regnebræt heller:
Men det gør slet intet til Sagen! -

    Hr. Vært, I skænked mig Drikke,
    I rakte mig Sulet dertil;
    Med min Vise betale jeg vil,
    Saa er farende Svendes Skikke.
    Ædelstene er mine Blikke,
    Staalet mit Mod,
    Guld mit sunde Blod;
    Og andet ejer jeg ikke!
</body>
</poem>

<poem id="drachmann1999050806">
<head>
   <title>Jeg er kun det skøre Kar</title>
   <toctitle>Jeg er kun det skøre Kar</toctitle>
   <indextitle>Jeg er kun det skøre Kar</indextitle>
   <firstline>Jeg er kun det skøre Kar</firstline>
   <quality>korrektur1,kilde</quality>
</head>
<body>
Jeg er kun det skøre Kar,
Kig ej saa paa Glasset,
Navne, Ridser og alskens Tant
Staar i Krystallen kradset.
Er kun Vinen, som gemmes derinde, god,
Saa lad Glasset staa paa en vaklende Fod,
Er kun Indholdet lifligt at smage,
Saa lad Formen have sin Hage! -

Hvorfor Venner, veje mig bestandig
Paa en Vægt med fine Decimaler!
Er jer Regning gjort, nuvel, hvad fandt I?
Eders egne Mangler,
Kødets fælles Kvaler.
Venner, gaa til Side,
Læg jer Griffel væk;
Tag mig paa det Vide
Som et Hav, i store, aabne Træk.

Glæd Jer ved den Sol, som paa mig brænder.
Jeg har ikke tændt den selv, desbedre
Kan jeg prise Varmen, kære Venner.
Solen over Havet
Kan jeg trøstig hædre;
Jeg har Ret at glæde
Mig, naar paa min Strand
Over Saltets Væde
Funker falde fra den høje Brand.

Jeg er kun et Instrument.
Mestren paa mig spiller.
Selv jeg véd ej, hvorfra, hvorhen
Disse Buestrøgs Løb og Triller.
Klinger Sangbundens Tone med Ild og Fart,
Saa lad Træet kun være af skrøbelig Art.
Der er Støv, naar Redskabet skilles,
Men det mærker man ej, naar der spilles.
</body>
</poem>

<poem id="drachmann1999050807">
<head>
   <title>Saa Du Knøsen, som strøg forbi</title>
   <toctitle>Saa Du Knøsen, som strøg forbi</toctitle>
   <indextitle>Saa Du Knøsen, som strøg forbi</indextitle>
   <firstline>Saa Du Knøsen, som strøg forbi</firstline>
   <quality>korrektur1,kilde</quality>
</head>
<body>
Saa Du Knøsen, som strøg forbi,
Skælmen med tindrende Øjne?
Tror Du, hans Fart blev standset, fordi
Hans Fødder var nøgne?
Tror Du, hans Stemme er hæs og raa,
Fordi han ikke har Kappe paa? -
Hør hans Stemme og se hans Gang;
Der staar Røg af hans Fjed, der er Ild i hans Sang.

I Morgenluften saa frisk og sval
Svajer de grønne Kranse,
Skoven blev bygget til Dansesal;
Kom, lad Os danse!
Tør Du vel flette dit Trin i mit,
Da er mit Hjerte til Hansdag dit;
Dagligt Brød giver daglig Kiv,
Følg mig paa Farten og vær min Viv!

Kom Du brune Pige, kom!
Vort Bryllup skal staa i det Grønne.
Vi agter den Snak og de andres Dom
Værd kun en Bønne.
Saa' Du Magisteren, tynd og bleg?
Han rynkede Næsen ad vor Leg.
Lille Magister, lad se din Arm! -
Den spænder jo ej om en Piges Barm.

Mit Navn er Gotfred Springforbi,
Vildtet er mine Frænder.
Tror Du min Fod er nøgen, fordi
Jeg har ikke Venner?
Raakalven skaffed mig Støvler vel,
'Fald jeg nænned at slaa ham ihjel;
Men jeg klæder mig ej ved en andens Trang,
Jeg er let om mit Hjerte og let i min Gang.
</body>
</poem>

<poem id="drachmann1999050808">
<head>
   <title>Kom hid, I Mænd</title>
   <toctitle>Kom hid, I Mænd</toctitle>
   <indextitle>Kom hid, I Mænd</indextitle>
   <firstline>Kom hid, I Mænd, saa sandt som I har</firstline>
   <quality>korrektur1,kilde</quality>
</head>
<body>
Kom hid, I Mænd, saa sandt som I har
  Gige og Fløjte og Tromme;
  Jeg spørger ej om, hvor Vejen bar,
  Om I Skælmer er eller fromme.
  Jeg ryster den fillede Hat Jer fuld;
  Af al min Eje og alt mit Guld
  Skal Størsteparten I nyde,
  At Glansen Jer ret maa fryde.
Og var I de største Skælmer paa Jord,
  Jeg hædred dog højt det Spillemands-Kor.

     <i>Gigen.</i>
Det bar forbi med en krydret Duft,
   Mynte, Lavendel og Rosmarin.
   Vi saa' os omkring i den blege Luft -

     <i>Fløjten</i>
   Hvor er nu Vennen min?

     <i>Begge.</i>
   Vaaren er solklar,
   Men Vaaren er kort.

     <i>Trommen.</i>
Nyt den; den ruller saa hurtig bort!

     <i>Gigen.</i>
Det myldrer med Smaafolk fra Mose og Kær,
   Alferne pynter de strittende Træer;
   Pynter dem pænt med gule Rosetter,
   Spinder og tvinder, tætter og fletter,
   Røgter den Væv i Løn; -
   Ej, nu blev Skoven grøn.
   Ræk mig din Haand,
   Her er din Krans;
   Følg mig i Kredsen
   Og dans!

     <i>Fløjten.</i>
Saa gik de til Dans langs den Lysende Sti,
   Hvor Kilderne risle og Kæret staar stille;
   Fuglene var dem saa kære, fordi
   De vidste saa sødt at spille.

     <i>Gigen.</i>
Han gav hende Haanden; hun loved, han svor;
Det sused i Skoven, den tog deres Ord.

     <i>Fløjten.</i>
   Men Fuglene lo, da det Løfte lød;
   De vidste maaske, hvad et Løfte betød.

     <i>Alle.</i>
   Tiden driver med Tiden Gæk.
   Hvor er den Duft, som fødtes?
   Vi saa', hvor Blomsterne ødtes,
   Sommeren sved dem væk.
   Det buldred' i Skoven, vi saa' os om:
   Stormen var kommen og Skoven stod tom.
   Ikke et Blad paa en eneste Gren,
   Ikke en Fugl,
   Ikke en.
</body>
</poem>

<poem id="drachmann1999050809">
<head>
   <title>Vug, o Vove</title>
   <toctitle>Vug, o Vove</toctitle>
   <indextitle>Vug, o Vove</indextitle>
   <firstline>Vug, o Vove, med varsom Haand</firstline>
   <quality>korrektur1,kilde</quality>
</head>
<body>
Vug, o Vove, med varsom Haand
   Baaden, hvori vi glider,
Stryg den, Strømme, med kælen Haand
   Over de buttede Sider;
   Kunde jeg selv Klappe den Glut,
   Som sidder paa Toften og nynner,
   Over Kindernes Hvælv
   Blot en flygtig Minut,
   Jeg arme, forelskede Synder:
   O da skulde min Stemmes Klang
   Vække al Vellyd, som slumrer i Skoven,
   Smeltende hen i en Kærlighedssang
Med Nymfen, med Ekko paa Skrænten ved Strandkildevoven.

Flyt Dig, Fagre, foruden Frygt
   Hen ved din Sangers Side;
Dig har min daglige Længsel søgt,
   Fulgt Dig paa Gang under Lide.
   Er ej Du selv Ramt af den Gud,
   Som gav mig de sejrende Kræfter?
   Ak, Barmens Hvælv,
   Som vider sig ud
   Under Sukket, mit Udsagn bekræfter.
   Kom da, jeg klapper min hvide Hind;
   Sænk kun dit Hoved, jeg skygger det over
   Med Kappen, mens Stjernen tamder sit Skin
Og Frygten er flygtet med Sol og Undseelsen sover.

Nyd da Nat, hvad, for Nuet skabt,
   Glemmer de flygtende Timer;
Tag de to, i din Tryghed tabt,
   Til Daggryets Klokke kimer.
   Skjul dem, til selv,
   Vakt ved det Gys,
   Som sitrer i Morgenstunden,
   Imod Himlens Hvælv,
   Mod det staalblanke Lys
   De stirrer, blænded' fra Blunden.
   End er de trygge, langs Skovsøens Rand
   Hviler i Morgnen den blege Dryade.
   Saa vaagner Ekko og melder paa Stand,
At Natten er endt, at Diana med Følge vil bade.
</body>
</poem>

<poem id="drachmann1999050810">
<head>
   <title>Vær hilset, I Damer</title>
   <toctitle>Vær hilset, I Damer</toctitle>
   <indextitle>Vær hilset, I Damer</indextitle>
   <firstline>Vær hilset, I Damer, langs Højsalens Bænke</firstline>
   <quality>korrektur1,kilde</quality>
</head>
<body>
Vær hilset, I Damer, langs Højsalens Bænke;
   Hvad vover jeg farende Svend?
   Hvad drister min Fod sig,
   Hvad trøster mit Mod sig,
   Paa hvad tør min Tanke vel tænke?
   At drikke den Vin, som I lader mig skænke,
   At lægge min Haand i den fangende Lænke,
   Sig: er det ej hovedløs Sag? -
   I ser mig i Aften,
   I saa' mig i Dag;
   At komme og gaa er den Farendes Sag.

Saa væver vi Vadmel og lægger det sammen,
   De Store saa godt som de Smaa,
   Og danser og synger i Fællig og Gammen:
      Væve Vadmel og lægge sammen
      Og lade Skytterne gaa.

Hør, Tonerne kalde; forlad Eders Bænke
   Og følg kun den farende Svend!
   Med ham er hver Glæde
   I Aften til Stede
   Foruden al Arglist og Rænke.
   Han fører Jer Dans, naar I blot vil betænke:
   I fanger ham ikke i Baand eller Lænke,
   Han taaler, som Fuglen, ej Aag. -
   I bandt ham for ofte,
   Til sidst blev han klog;
   Tilgiv ham, men Tanken maa have sit Sprog.

Saa væver vi Vadmel og lægger det sammen.
   En Skytte er Svenden som faa.
   Hvor herligt at synge i Fællig og Gammen:
      Væve Vadmel og lægge sammen -
      Og saa lad Skytten kun gaa!
</body>
</poem>

<poem id="drachmann1999050811">
<head>
   <title>Nu er Aftnen lys og lang</title>
   <toctitle>Nu er Aftnen lys og lang</toctitle>
   <indextitle>Nu er Aftnen lys og lang</indextitle>
   <firstline>Nu er Aftnen lys og lang</firstline>
   <quality>korrektur1,kilde</quality>
</head>
<body>
Nu er Aftnen lys og lang;
Kom, min Kærlighed!
Fyld mit glade Bryst med Sang
Ved Havets tavse Bred.
Ved de dæmrende Strande en Pigeflok
Hviler sig, ventende - ved jeg nok -
Paa Elskerens Barkarole.
Kling, I Strenge! og hjælp mig med
At tage de Piger i Skole.

Hvorfor fik I, kære Børn,
Disse Øjne, som
Næppe fæstes paa os, førend
Straks vi sadler om? -
Sad vi forhen til Hest med den vilde Jagt,
Føres vi nu, som i Lænker lagt,
Omkring i sværmende Drømme;
I gør Rytteren spag og from
Og leder hans Hest ved Tømme.

Komme vil forvist den Stund
- o min Kærlighed!
Da hans blege, bange Mund
Røve vil Jer Fred.
Naar I synkende for Eders Fod ham ser.
Hjælper ej Flugt og Forstillelse mer;
I rejser ham med Eders Haander.
Kling, I Strenge og hjælp mig med
At vise, hvor Legen ender.
</body>
</poem>

<poem id="drachmann1999050812">
<head>
   <title>Den Spillemand snapped Fiolen</title>
   <toctitle>Den Spillemand snapped Fiolen</toctitle>
   <indextitle>Den Spillemand snapped Fiolen</indextitle>
   <firstline>Den Spillemand snapped Fiolen fra Væg</firstline>
   <quality>korrektur1,kilde</quality>
</head>
<body>
Den Spillemand snapped Fiolen fra Væg
    Og gik i den grønne Skov.
    Hej, Piger smaa.
    En Dans skal I faa;
    Den Gamle han gi'er vel Forlov.
    En fejende Dans
    Med Per eller Hans,
    Hvorledes det bedst kun falde.
    Jeg spiller for en, jeg spiller for to,
    Jeg spiller for hver og alle!

    Bind dit Skørt og flet dit Haar,
    Læg an dit Hovedklæde.
    I Præstevænget Dansen gaar
    Med Fryd og megen Glæde.

Den Bondemand fingred sig over sit Skæg
    Og saa' mod den grønne Skov.
    Saa lunt han lo:
    Nu ja, min Tro,
    Saa faar jeg vel gi' Jer Forlov.
    Men lad ikke Per
    Jer komme for nær,
    Lad Hans Jer ikke bestjæle;
    Et Kys eller to, det lader jeg gaa,
    Men brug Jer Forstand ved de Dele!

Den Bondeknøs slog sig ned ad sin Læg
    Og gik i den grønne Skov.
    I Piger kær',
    Vi danser med Jer,
    Den Gamle han gav jo Forlov.
    Vi svinger Jer, ret
    Som var I saa let
    Som Dun og Spindel for Resten.
    Saa gaar vi i Skoven to og to
    Og snakker om Lysning hos Præsten.

Saa gik da Dansen, den var ej træg,
    Udi den grønne Skov.
    Der stod et Spor
    I den bløde Jord,
    Hvor Fødderne tog sig Forlov.
    Og Skumringen kom,
    Og Pladsen stod tom,
    Det hvisked og lo mellem Løvet.
    Da Morgenen gryed, saa gik der to,
    Men da var den ene bedrøvet.

    Bind dit Skørt og flet dit Haar,
    Læg an dit Hovedklæde.
    I Præstevænget Dansen gaar
    Med Fryd og megen Glæde.
</body>
</poem>

<poem id="drachmann1999050813">
<head>
   <title>Du retter tidt dit Øjepar</title>
   <toctitle>Du retter tidt dit Øjepar</toctitle>
   <indextitle>Du retter tidt dit Øjepar</indextitle>
   <firstline>Du retter tidt dit Øjepar</firstline>
   <quality>korrektur1,kilde</quality>
</head>
<body>
Du retter tidt dit Øjepar
Saa spørgende mod mit:
Om ikke snart jeg svarer Dig,
Hvorledes jeg dog klarer mig
Trods alle onde Rygter, som stedse om mig gaa?
Ja, Kære, Du skal vide det,
Men først maa Du forstaa:
   At oven over Skyerne er Himlen altid blaa.

Der er blandt Hoben altid Had
Mod ham, som sidder højt;
Man føler derved tydeligt,
- Og det er saa fortrydeligt -
Hvor lidt man selv kan magte, hvor lavt man selv maa gaa.
Saa sanker man et Rygebaal
Og tænder Ild derpaa.
   Men oven over Skyerne er Himlen altid blaa.

Det er en egen Virakduft,
Som hvirvler mod mig op.
I Skyer Røgen slynger sig,
Et Kor om Baalet synger mig
En Takkesang, en Hilsen, en Pris, som kan forslaa.
Den ryger ret infamt, den Halm,
Det stinker fælt, det Straa;
   Men oven over Skyerne er Himlen altid blaa.

Jeg sidder, som jeg altid sad:
Jeg sidder højt til Vejrs;
Jeg lader Røgen sprede sig,
Jeg lader Banden kede sig;
De mærker dog omsider, de kan mig ikke naa.
Ja, Kære, saadan sidder jeg
Og smiler ad de Smaa:
   Jeg sidder over Skyerne, hvor Himlen den er blaa.
</body>
</poem>

<poem id="drachmann1999050814">
<head>
   <title>Jeg bærer den Hat, som jeg vil</title>
   <toctitle>Jeg bærer den Hat, som jeg vil</toctitle>
   <indextitle>Jeg bærer den Hat, som jeg vil</indextitle>
   <firstline>Jeg bærer den Hat, som jeg vil</firstline>
   <quality>korrektur1,kilde</quality>
</head>
<body>
Jeg bærer den Hat, som jeg vil
Jeg synger de Viser, som jeg vil,
Og som jeg kan;
Jeg tager dem ej fra nogen anden.
Er jeg derfor en fuglefri Mand?
Skal jeg derfor korrekses af »Standen«? -
Lad Sangerlauget være, som det vil
Jeg er den, som jeg er, og ingen anden.

Mine Gaver mig selv ej jeg gav,
Har faaet dem til Laans, at forrente;
Jeg maa spytte i Bøssen brav,
Hver Gang jeg et Laan mig vil hente:
Naturen, vor hjælpsomme Moder,
Har en Skyldherres ørnehaarde Blikke;
Jeg ved, der er ringere Boder,
Hvor der laanes; - dem søger jeg ikke.

Men har jeg betalt, hvad jeg skal,
Saa sætter jeg Hatten, som jeg vil
Og som den kan
Uden at klemme mig om Panden;
Og synger over Sø og Land,
Saa det skingrer i Øret paa Standen.
Lad Sangerlauget være, hvad det skal,
Jeg er den, som jeg vil, og ingen anden.
</body>
</poem>

<poem id="drachmann1999050815">
<head>
   <title>De svajed og svinged</title>
   <toctitle>De svajed og svinged</toctitle>
   <indextitle>De svajed og svinged</indextitle>
   <firstline>De svajed og svinged</firstline>
   <quality>korrektur1,kilde</quality>
</head>
<body>
De svajed og svinged,
De grønne Ranker,
Som en Attenaarigs
Forviltrede Tanker.
Saa blev de bundne
Op ad en Stok.
»Ja!« sagde Druen,
»Det tænkte jeg nok;

Der skal Maade med alt
Og Alvor i Sagen,
Nu kommer Glansen
Nok snart for Dagen!«
Og Solen bagte,
Glohed var Luen;
Tanker blev tændte,
Og mørk blev Druen.

Det tynged og trykked,
Druerne svulmed;
Det var Solild, som inde
Bag Skallerne ulmed.
Saa rusked og rev det
Med haarde Hænder.
»Hvad!« tænkte Druen.
»Er det saadan, vi ender?«

Der blev stampet og trampet
Under Snakken og Summen,
Druerne sprøjted
Som Blod ned i Kummen.
Nøgne Mænader
Gled ud i Blodet,
Silener sprang Buk
Og Fauner stod paa Ho'det.

Saa blev der stille
Paa Larmen den lydende.
»Naa!« tænkte Druen,
»Saa blev vi da flydende.«
Stilhed og Mørke
Langs Flaskereolen,
Ikke et Glimt af
Dagen og Solen.

Ensomme Timer, Ensomme Dage,
Tanker paa Fremtiden,
Tanker tilbage.
Underlig Syden
Omkring i Kroppen.
»Blot man turde løfte
En Smule paa Proppen!«

Saa blinked det endelig;
Proppen knalded,
Druerne skummed
Ud i Krystallet.
Og Glasset blev svunget
Højt i Vejret:
Nu er Vinen god,
Nu har Druerne gæret!
</body>
</poem>

<section level="1">
<head>
   <toctitle>Dyvekes Viser</toctitle>
</head>
<content>

<poem id="drachmann1999050816">
<head>
   <title>I Bergen - I</title>
   <toctitle>I Bergen - I</toctitle>
   <indextitle>I Bergen - I</indextitle>
   <firstline>Skal altid fæste mit Haar under Hue</firstline>
   <quality>korrektur1,kilde</quality>
</head>
<body>
Skal altid fæste mit Haar under Hue,
   Tør aldrig sætte en Sløjfe deri;
   Ilde lugter den Kræmmerstue -
   Hvem der som Fuglen var fri!
   Min Moder var dog en stadselig Frue.
   Kom, lille Spejl, lad mig se.
   De kaldte ved Daaben mig »Due«, -
   Hun flyver helst i det Fri.

   De Klokker ringe til Ottesang.
   Nu bliver Dyvekes Dag saa lang;
   Og vil jeg af Byen med Moder gaa.
   Dér spærre de Bjerge saa isengraa.

Men ude i Haven staar Urter og Blommer.
   Der drømmer mit Hjerte blandt Zwibler og Løg,
   Krydret dufter den liflige Sommer,
   Mit Hjerte slaar som en Gøg.
   Det slaar mod min Haand, under Huden det trommer,
   Det varsler saa langt mig et Liv.
   Vær hilset, Du Fugl, mellem Urter og Blommer,
   Vær hilset, Du kukkende Gøg!
</body>
</poem>

<poem id="drachmann1999050817">
<head>
   <title>I Bergen - II</title>
   <toctitle>I Bergen - II</toctitle>
   <indextitle>I Bergen - II</indextitle>
   <firstline>Ak, hvem der havde en Hue</firstline>
   <quality>korrektur1,kilde</quality>
</head>
<body>
Ak, hvem der havde en Hue
   Med Fjer og Brokade paa,
Og hvem der var klædt som en Frue
   Og skulde til Messe gaa!
Og hvem der vel kunde age i Karm
Eller sidde til Hest med Falk over Arm;
Ak hvem der blot ikke var Askepot;
   Men ejed et stensat Slot!

Jeg sidder og Øjnene lukker,
   Med Hænderne lagt under Knæ:
Da længes jeg efter de Dukker,
   Jeg havde, som Lille, af Træ;
Dem pynted jeg ud efter eget Sind
Og redte dem i baade Zobel og Skind;
Ak hvem der var Barn mellem Dukker igen -
   Eller Dukkerne Fruer og Mænd!

Saa tog jeg den Bedstes Hue
   Med Fjer og Brokade paa
Og redte mig ud som en Frue,
   Der agter i Messe at gaa.
Jeg aged til Hove i hængende Karm,
Mig fulgte den Ridder med Falk over Arm.
Ak nej, jeg maa græde for Ridder og Slot,
   Jeg er jo kuns Askepot.
</body>
</poem>

<poem id="drachmann1999050818">
<head>
   <title>I Bergen - III</title>
   <toctitle>I Bergen - III</toctitle>
   <indextitle>I Bergen - III</indextitle>
   <firstline>Hvad vil den Mand med Kæder paa</firstline>
   <quality>korrektur1,kilde</quality>
</head>
<body>
Hvad vil den Mand med Kæder paa,
   Med gyldne Kæder om sit Bryst?
   Hvorhen jeg gaar, hans Øjne gaa,
   Men taler han, saa har hans Røst
   En Magt, som jeg maa lyde.
   En gejstlig Mand, en Adelsmand.
   Gud véd, om Duen var i Stand
   Den Høgeham at bryde?

..... Og han er Prinsens Kansler,
Og Prinsen kommer hid' ....

Hvorledes ser en Prins vel ud?
   Maa bære Kæder vel paa Bryst
   Og Lin om Hals og Sidenskrud;
   Men har hans Tunge saadan Røst,
   Som Jomfruer maa lyde?
   Ak, her i Mutter Sigbrits Bod
   Han sætter aldrig dog sin Fod.
   Hvad kunde vi ham byde!
</body>
</poem>

<poem id="drachmann1999050819">
<head>
   <title>I Bergen - IV</title>
   <toctitle>I Bergen - IV</toctitle>
   <indextitle>I Bergen - IV</indextitle>
   <firstline>Vildt, vildt suser Blæsten</firstline>
   <quality>korrektur1,kilde</quality>
</head>
<body>
Vildt, vildt suser Blæsten,
   Sommer er næsten
   Draget af Land;
Mod Bryggerne skvulper det sortnende Vand -

Jeg saa' ham paa Bryggen, den kongelige Mand.

Hans Øje var dybt som Fjorden derude; -
   Jeg kunde mig sænket derned.
Paa Brystet det brede laa Fløjelets Pude; -
   Jeg kunde mig hvilet derved.

For Foden jeg kunde ham falde med Suk
   Og smile, om Haanden min Pande strøg.
De sagde saa ofte, at Duen var smuk,
   Nu véd jeg først, hvem der er Høg.

Vildt, vildt suser Blæsten,
   Hvem der ved Festen
   I Aften var med!
Jeg blev vel paa Tærskelen staaende ræd -

Og dansed dog gerne af Sted, af Sted.
</body>
</poem>

<poem id="drachmann1999050820">
<head>
   <title>I Bergen - V</title>
   <toctitle>I Bergen - V</toctitle>
   <indextitle>I Bergen - V</indextitle>
   <firstline>Tys mit Hjerte. Hvad Du gav</firstline>
   <quality>korrektur1,kilde</quality>
</head>
<body>
Tys mit Hjerte. Hvad Du gav,
    Gav Du villig hen og gerne;
    Var jeg dog kun før en Terne,
    Nu er jeg - en Dronning? - nej,
    Men jeg bor i hvælvet Stue,
    Og jeg smykkes som en Frue,
    Og han skæmter og han hvisker:
    Du er Christierns egen Due!

Hvor jeg griber, er der Fløjel,
    Hvor jeg træder, er der Klæde,
    Terner for hver Haand til Stede;
    Helst jeg dog alene er.
    Saa gaar Festens Svimmel rundt.
    Gør det end i Hjertet ondt,
    Sig, hvad skal jeg da fortryde? -
    Havde kun mig selv at byde.

Disse Dage: o hvor lange,
    Til han kommer, til vort Møde;
    Da maa Duens Hjerte gløde
    Under Hammens gyldne Fjer.
    Hvad er Duen al dens Pragt?
    Guld og Stene han fordunkler,
    Naar hans store Øje funkler,
    Naar det blødt i mine ser.

Tys mit Hjerte. Alt er godt,
    Her er hvælvet Sal herinde,
    Jeg er ung og jeg er Kvinde,
    Fik ej Moders Regnesans.
    Lille Spejl, vær Du min Terne,
    Eneste Fortrolig, Du.
    Christiern kommer, ser mig gerne
    Smykt som Dronning - smykt som <i>hans</i>.
</body>
</poem>

<poem id="drachmann1999050821">
<head>
   <title>Paa Sjælland - I</title>
   <toctitle>Paa Sjælland - I</toctitle>
   <indextitle>Paa Sjælland - I</indextitle>
   <firstline>Nu maa min Luth min Tid forslaa</firstline>
   <quality>korrektur1,kilde</quality>
</head>
<body>
Nu maa min Luth min Tid forslaa;
   Kom, I svundne Tider!
   Som Børn I skal omkring mig staa,
   Og jeg vil se som Moder paa,
   Om Eders Træk jeg lider.
   Jeg havde selv en lille Dreng,
   Ham redte de saa kold en Seng;
   Jeg fik ej Lov at være
   Hvad Kvinder mest begære. -

      Nej bort med de Lin!
      Jeg er favr og fin,
      Vil ej visne for Vuggens Gænge.
      Har Han Tørst efter Vin;
      Jeg skal række ham Vin;
      Kongen skal love mig længe.

De skød med Skud her under Ø;
   Der vugged et Skib for Anker.
   Nu skal vel Dyveke Døden dø,
   Kongen rakte den fremmede Mø
   Sin Haand under Skovens Banker.
   Jeg kunde saa lidet mit Øje dy,
   Jeg smilte, da Himlens vrede Sky
   Sendte dem Regnens Væde
   Over den Bryllupsglæde.

      Paa Hvidøre Strand
      Steg Prinsessen i Land;
      Hun var bleg som en Dødning paa Baare.
      Hun skal raade det Land,
      Hun skal favne den Mand.
      Som jeg ejer og elsker saa saare!

Din Læbe, Dronning, er saa stor.
   Kom, mit Spejl, min Terne.
   Den blege Lilje sank til Jord,
   Her staar en hollandsk Blomst i Flor.
   <i>Den</i> lider Kongen gerne.
   Han lider vel dens Rosenmund,
   Og Rosen er saa frisk og Fund
   Og blomstrer ham til Ære. -
   Saa faar vel Liljen være!
</body>
</poem>

<poem id="drachmann1999050822">
<head>
   <title>Paa Sjælland - II</title>
   <toctitle>Paa Sjælland - II</toctitle>
   <indextitle>Paa Sjælland - II</indextitle>
   <firstline>Gav stedse Brød hver fattig Sjæl</firstline>
   <quality>korrektur1,kilde</quality>
</head>
<body>
Gav stedse Brød hver fattig Sjæl,
    Som betled for min Dør,
    Gav hver en Sorg Gehør,
    Hver sin Naade.
    Da sang for mig en lille Fugl:
    De nævner Dig Hans Frille,
    De nævner Dig ved Navne, som
    Jeg aldrig nævne vilde. -
    De stikker selv i Skarnet, hvor de traadde.

Hvad voldte jeg de Herremænd?
    De bære Zobelpels,
    De kaldes fri og frels',
    Landets Hæder!
    De dobler og de drikker, ja,
    De sidder op og jager
    Saa mangt et Vildt til Tidefordriv
    Alt paa hinandens Ager. -
    Jeg véd den Rust, som Ridderskjoldet æder.

Hvad voldte jeg de Kirkens Folk?
    De synger Herrens Pris,
    De nævnes ligervis
    Landets Hæder!
    De slaar vel deres Øjne ned,
    Imens de Bønner nynner,
    De slaar den vide Kuttes Fold
    Ud over mange Synder. -
    De gaar omkring som Ulv i Faareklæder.

Jeg hørte nys en liden Fugl,
    Som flagred for min Dør;
    Jeg gav dens Sang Gehør,
    Foretræde:
    Hvor beded Kongens Fader vel?
    Hvor sprang hans Glæders Kilde?
    Fru Edele, vi derom ej
    Nyfigen fritte ville. -
    Hvi lader de ej Sønnen da sin Glæde!
</body>
</poem>

<poem id="drachmann1999050823">
<head>
   <title>Paa Sjælland - III</title>
   <toctitle>Paa Sjælland - III</toctitle>
   <indextitle>Paa Sjælland - III</indextitle>
   <firstline>Næppe tør jeg tale</firstline>
   <quality>korrektur1,kilde</quality>
</head>
<body>
Næppe tør jeg tale,
      Saa vinker han brat;
   Kongen drømmer vaagen,
      Men værre dog ved Nat;
   Vilde saa gerne sige ham,
   Hvad mest jeg tænkte paa . . . . .

   Jeg tænker paa svundne Dage;
      Det kan han ej forstaa.

Jeg drømte, jeg var en Due
   Og sattes med Høg i Bur,
   For Høgens funklende Øje
   Jeg flygted med Skræk mod Mur
   Saa bød han mig sikkert Lejde,
   Hvorhen jeg blot havde Lyst . . . . .

   Saa hugged han Næbets Kaarde
   Igennem mit hvide Bryst.

Vaage maa jeg stedse
      Ved Dag og ved Nat,
   Vender jeg mig fra ham,
      Saa vaagner han brat,
   Fatter mig i sit Favntag,
   Som vilde jeg fra ham gaa . . . . .
   Hans Kys er glødende Lue;
   Jeg kan dem ej forstaa.
</body>
</poem>

<poem id="drachmann1999050824">
<head>
   <title>Paa Sjælland - IV</title>
   <toctitle>Paa Sjælland - IV</toctitle>
   <indextitle>Paa Sjælland - IV</indextitle>
   <firstline>Det stiger, det stiger, det stiger herop</firstline>
   <quality>korrektur1,kilde</quality>
</head>
<body>
Det stiger, det stiger, det stiger herop;
   Bækken vandrer mod Fjældet.
   Det er uhørt Leg; er jeg ældet? o nej,
   Jeg er fældet paa Vej,
   Jeg er angst for mit Liv,
   Kunde dø for min Kniv;
Hvor er Kongens Dyveke henne? -
   Véd ej, kan ej selv hende kende.

De hvisler omkring mig som Snoge,
   Maa lukke mine Øjenlaage;
   De trykker min Haand,
   Jeg tør ej, jeg véd -
   Jeg er angst, jeg er hed,
Jeg er træt af mig selv, af min Leg er jeg led;
   Jeg er ræddelig stedt i den bitreste Nød.

Jesus Maria, hvem der var død!
</body>
</poem>

<poem id="drachmann1999050825">
<head>
   <title>Paa Sjælland - V</title>
   <toctitle>Paa Sjælland - V</toctitle>
   <indextitle>Paa Sjælland - V</indextitle>
   <firstline>Se, nu er Sommeren kommen</firstline>
   <quality>korrektur1,kilde</quality>
</head>
<body>
Se, nu er Sommeren kommen,
   Kirsebærfrugten er moden;
   I Havens snirklede Gange
   Flytter jeg Silkefoden.

Silke har jeg mig spundet
   Ud af min Ungdoms Glæde,
   Silke fra Hoved til Foden, -
   Ved ikke, hvor jeg tør træde;

Elsker de dyre Stene,
   Elsker de gyldne Spanger;
   Ligner vist Gyldenlakken,
   Som med sin Armod pranger.

Holdes til Huse bundet,
   Vogtes mod snigende Slanger,
   Vilde saa gerne snakke
   Lidt med de andre Fanger.

Se, nu er Sommeren kommen,
   Træernes Frugt er moden,
   Sommeren har sine Storme,
   Frugterne drysses for Foden.

Fy, hvilke stygge Tanker.
   Vinden faar vifte dem ud,
   Vinden faar slutte min Vise.
   Der kommer Slotsherrens Bud!
</body>
</poem>
</content>
</section>

<poem id="drachmann1999050826">
<head>
   <title>Walther von der Vogelweide</title>
   <toctitle>Walther von der Vogelweide</toctitle>
   <indextitle>Walther von der Vogelweide</indextitle>
   <firstline>Walther von der Vogelweide</firstline>
   <notes>
      <note><a person="vogelweide">Walther von der Vogelweide</a> (ca. 1165-1230) var en kendt tysk <i>minnesänger</i>. Se også Thøger Larsens digt <xref poem="larsent1907a15"/>.</note>
   </notes>
   <quality>korrektur1,kilde</quality>
</head>
<body>
Walther von der Vogelweide
Døde; det er længe siden.
Stor og Liden
Yder ham nu fuld Respekt;
Men man gransker ej hans Vægt,
Ej hans Tale, Gang og Færden;
Hvad han <i>dengang</i> var for Verden,
Er han ej for Verden mer.
Hvad han sang, det har man gemt; -
Walther v. d. Vogelweide
Sang om Verdens lyse Have;
Hvad han bøded, har man glemt: -
Walther v. d. Vogelweide
Bøded, med sig selv i Fejde,
For sin dyre Sangergave -

Ellers var hans Sange glemt.
</body>
</poem>

<poem id="drachmann1999050827">
<head>
   <title>Piazzale Michelangelo</title>
   <toctitle>Piazzale Michelangelo</toctitle>
   <indextitle>Piazzale Michelangelo</indextitle>
   <firstline>Florens, dine Roser er ikke til for mig</firstline>
   <quality>korrektur1,kilde</quality>
</head>
<body>
Florens, dine Roser er ikke til for mig,
De øger kun den Feber, som brænder mig i Blodet;
Aftnens Skygger sænke sig, saa synker nu Modet;
Det bar mig saa langt, vil det bære mig mer?
Du skønne By dernede for Øjet jeg ser,
Din Kunst er for de Karske og ikke for mig;
Feberhede Øje, <i>ét</i> Kunstværk jeg kun ser:
Michelangelo, jeg knæler i Aften for Dig.

Din Kæmpe af en David, mørk mod den gyldne By.
Drengen blev en Konge med et straalende Ry.
En Kunstner paa Tronen; han kunde Strengen slaa,
Han kæmped og han synded, han stod og faldt som faa.
Højenes Roser brød han, paa Gulvets Sten Han laa;
Kong David, det er, som din Skygge jeg saa'.
Højenes Roser dufte og Byen staar i Glød.
Michelangelo, Du taler saa vældig i din Død.
</body>
</poem>

<poem id="drachmann1999050828">
<head>
   <title>Vogt paa dit Øje</title>
   <toctitle>Vogt paa dit Øje</toctitle>
   <indextitle>Vogt paa dit Øje</indextitle>
   <firstline>Hver Gang Du var gaaet, saa tænkte jeg paa</firstline>
   <quality>korrektur1,kilde</quality>
</head>
<body>
Hver Gang Du var gaaet, saa tænkte jeg paa
   - O mine rolige Drømme! -
Paa alt, hvad jeg vilde, Du skulde forstaa;
Men aldrig til Læben kan Ordet naa',
   Dine Øjne varsler mig Fare.
Der brænder en spørgende Ild i dit Blik.
   Jeg tør ikke svare.

Hvi vil Du forfølge den Flygtende saa?
   - O mine rolige Drømme! -
Hver Gang Du berører den klirrende Slaa,
Det er, som jeg skulde i Angst forgaa;
   Hvi kan dog den Leg Dig fornøje?
Men fødtes Du stærk, saa benyt ej din Magt.
   Vogt paa dit Øje!
</body>
</poem>

<poem id="drachmann1999050829">
<head>
   <title>Rosenrøde Drømme</title>
   <toctitle>Rosenrøde Drømme</toctitle>
   <indextitle>Rosenrøde Drømme</indextitle>
   <firstline>Du sidder i Baaden, som svømmer</firstline>
   <quality>korrektur1,kilde</quality>
</head>
<body>
<i>Han.</i>
Du sidder i Baaden, som svømmer,
   Sænket i Bølgens Musik;
   Dine dejlige Øjne drømmer,
   Mod Skyerne vendt dit Blik.
   Mod Aftenens taarnede Skyer
   Stiger dit Hjertes Begær;
   De vinker saa lokkende nær,
   De daler, de letter, de flyer.

Men disse taarnede Skyer,
   Som gløder i Purpurskær,
   Som vinker og vinkende flyer
   Og synes dog stedse nær,
   De staar som et Billed paa Sorgen,
   Et Spejl paa forgængelig Lyst;
   De fylder med Solskin dit Bryst -
   Og bliver til Regnvejr i Morgen.

<i>Hun.</i>
Jeg ser for mit Øje
Som det fineste Spind
Af Traade, der funkler i Solens Skin;
Jeg lukker mit Øje.
Ak, Du har jo flettet
Det Tryllespind,
Du, som har gættet
Rosen paa min Kind.
Og jeg synker i Rosendufts Drømme ind;
Mine Læber mod dine sig bøje.

Jeg gaar som i Blade
Af den flagrende Vaar,
Det gynger paa Blomster, hvorhen jeg gaar;
En bølgende Flade.
Ak kunde jeg tage
Dig, Elskede, med.
Kunde vi drage
Langvejs til et Sted:
Da lad Bølgen kun rive i Dybet Os ned;
Vore Livsens Timer var glade.

Jeg hører din Stemme.
Det er Fuglenes Sang
Og Hjortens, som kalder paa Hind over Vang.
Hvor skal jeg mig gemme?
Ak, vilde jeg flygte
Til Jordens Rand,
Naar <i>Du</i> kun mig søgte,
Var jeg der paa Stand.
Der er Fugl, der er Hjort i det fjerneste Land:
Over Verdener rækker din Stemme.
</body>
</poem>

<poem id="drachmann1999050830">
<head>
   <title>Ad kendte Veje</title>
   <toctitle>Ad kendte Veje</toctitle>
   <indextitle>Ad kendte Veje</indextitle>
   <firstline>O hvor hvert Fjed dog er gammeltungt</firstline>
   <quality>korrektur1,kilde</quality>
</head>
<body>
O hvor hvert Fjed dog er gammeltungt,
    Naar Vejen skal trædes tilbage;
    Trittet var let, saa tyveaarsungt,
    Da det gik mod de dejlige Dage.
    Liden Fugl paa vor Vej
    Havde travlt med at synge
    Sin Elskovssang;
    I hver Bøgetræsgynge
    Var Legen i Gang. -
    Nu synges, nu leges der ej.
    Kun de susende Graner har endnu Røst,
    Og det lyder som oprørt Vand;
       Det tegner mod Høst.

Elskede! ak, den dobbelte Klang,
    Som strider i denne Kalden:
    Sangfuglelatter fra korngul Vang
    Og hulkende Skovvandes Falden!
    Nu er Sommeren væk
    Og kun Høsten tilbage,
    En Middelhøst;
    Kun en Afglans af Dage
    Med kummerlig Trøst,
    Et Billed med falmede Træk.
    Og jeg trykker det blegede Blad til min Mund.
    Der er dobbelt og stridende Lyst
       I Afskedens Stund.

Nej, jeg vil ej som den Klagende staa,
    Naar intet dog kan forandres;
    Heller ad høstgule Gange gaa,
    Naar Stierne dog skulle vandres.
    Der er Kraft i den Luft,
    Som fra Granskovens Naale
    Min Aande naar;
    Gennem Høstsolens Straale
    Et Farvevæld gaar,
    Hver Blomst har forstærket sin Duft.
    Lad kun Vaaren forstumme; her spirer et Frø.
    Jeg har Sange i Hjertet endda;
       De kan aldrig dø.
</body>
</poem>

<poem id="drachmann1999050831">
<head>
   <title>Hilsen</title>
   <toctitle>Hilsen</toctitle>
   <indextitle>Hilsen</indextitle>
   <firstline>Se, nu er Vindene milde</firstline>
   <quality>korrektur1,kilde</quality>
</head>
<body>
Se, nu er Vindene milde;
Vaaren har aandet paa Luften,
Luften har kysset hvert Blad og hver Blomst,
Som staar langs den rislende Kilde.
Elskede, føler Du Duften
Her ved den svale Sø!
Livet har sikkerlig Vinter og Kulde.
Men Livet kan aldrig dø.

O der er Vaar i dit Øje,
Evigheds Blaat i dets Vande;
Blomster og Blade, hvorhen Du end gaar,
Andægtigen Bægrene bøje.
Vaaren fra ukendte Strande
Lander hver Maj paa vor Kyst,
<i>Du</i> vil, hvor fjernt Du endogsaa kan færdes,
Lande engang ved mit Bryst.

Da vil Foraarets Vinge,
Baaren af Lyset og Luften,
Sødt som to Bølger, der samles i en,
Vi to gennem Rummet os svinge.
Elskede, føler Du Duften
Over den svale Sø!
Elskov har sikkerlig Vinter og Kulde,
Men Elskov kan aldrig dø.

Ind imod Ophavets Rige!
Lad da kun Døden os favne
Midtvejs; hvad har vel den skinsyge Død
Over Vaaren og Elskov at sige?
Lyt! Du vil høre to Navne
Hviskes ved denne Kyst.
Det er vor evige Elskov, som aander
Evig i Bølgernes Røst.
</body>
</poem>

<poem id="drachmann1999050832">
<head>
   <title>Inde i Skoven</title>
   <toctitle>Inde i Skoven</toctitle>
   <indextitle>Inde i Skoven</indextitle>
   <firstline>Ud fra de tætte Stammer</firstline>
   <quality>korrektur1,kilde</quality>
</head>
<body>
Ud fra de tætte Stammer
Kom, dæmpet, mig i Møde
Som Fløjtetoner bløde
Skovensomhedens Sprog.
Jeg lagde bort min Bog.
Den store, stille Verden
Omkring min egen lille,
Urolige, var en Kilde,
Som gennem mit Hjerte drog.

Den gød de svale Strømme
Hen over mit hede Hjerte,
Den tyssede paa min Smerte,
Den lukked min Vunde til
Jeg lytted til Kildens Spil.
De store Toneværker
Fra Kunstens straalende Scene
Blegned mod dette ene,
Beskedne Fløjtespil.

Jeg knuged min Haand for Øjet,
Jeg kendte i Tindingen Aaren,
Jeg kendte i Haanden Taaren,
Jeg kunde ej standse den.
Saa greb jeg min Bog igen.
Og søgte som Mand at lede
Mit eget urolige, lille
Løb i den store Kilde,
Som risler mod Havet hen.
</body>
</poem>

<poem id="drachmann1999050833">
<head>
   <title>Paa ædel Stok gror ædel Vin</title>
   <toctitle>Paa ædel Stok gror ædel Vin</toctitle>
   <indextitle>Paa ædel Stok gror ædel Vin</indextitle>
   <firstline>Paa ædel Stok gror ædel Vin</firstline>
   <quality>korrektur1,kilde</quality>
</head>
<body>
Paa ædel Stok gror ædel Vin;
Der bygged en Fugl i min Ranke,
Den kvidred og sang: Allerkæreste min.
Jeg vender mod Dig min Tanke;
Den flygtige Fugl over Verden fo'r,
Den tænkte sig Palmer at vinde;
Den fandt, at den evige Palme beror
Paa Sejren i Hjertet inde.

Den var en Fugl med dristig Flugt,
Med Næb og med tindrende Øje
Den styred mod Vinden lige lukt
Og tog ikke Maalet saa nøje;
Den saa' med et Smil mod den svindende Jord
Fra Bjergenes iskolde Tinde,
Den fandt - men lidt sent - at Flugten beror
Paa Maalet i Hjertet inde.

Og Gletscherisen i Brystet skar,
Den frøs paa den svimlende Tinde,
Nedover atter, i Kamp det bar
Med Taager og Hvirvelvinde;
Den Fugl, som svang sig saa højt fra Jord,
Vil ofte sig husvild finde
Paa Jorden igen. Men alting beror
Paa Styrken i Hjertet inde! -

Saa sang min Fugl. Jeg sad og saa'
En Vaardag ud over Verden,
Og krydset var Himmelens tindrende Blaa
Af de luftige Flyveres Færden.
De sang. De jublende Toner fo'r
Af Sted med de legende Vinde,
Men Genlyden satte sit blivende Spor
Dybt i mit Hjerte inde.

Og lænet mod Muren med Cithren i Haand,
Hvor Ranken sit Tag har tjældet,
Jeg stod iblandt Rosers og Rankers Baand
Af Længsel og Savn overvældet.
Da var det, som brast med en eneste Gang
De Lænker, der stærkest kan binde;
Jeg knuged min Cither i Favn og sang
Om Sejren i Hjertet inde.

Jeg sang: Min Vin, gør Sjælen sund,
Lys op med din reneste Lue,
Og har jeg en Fjende, i denne Stund
Jeg byder ham Fred i min Stue;
Og har jeg letsindig min Ungdom strøet
Som Blomster for alle Vinde,
En Blomst er tilbage, som ej blev forødt,
Den spirer i Hjertet inde.

Paa ædel Stok gror ædel Vin.
Det faar de vel Sangeren lade,
At ikke han perser sig Neckar og Rhin
Af Ukrudt og ormædte Blade.
Jeg skænker min Vin. O guldgyldne Blod,
Giv Kraft mig igen til at vinde!
Og Kransen for Sejren skal lægges for Fod
Af en ung og uskyldig Kvinde.
</body>
</poem>
</workbody>
</kalliopework>

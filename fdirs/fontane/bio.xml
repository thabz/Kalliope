<?xml version="1.0" encoding="UTF-8"?>
<bio>
<body>
Fontane, Theodor, tysk Forfatter, født 30. December 1819 i Neu Ruppin, død 20. September 1898 i Berlin. Som 16-aarig blev han anbragt i Apotekerlære, var 1840-43 ansat i Leipzig og Dresden og stiftede i disse Aar Bekendtskaber, der blev betydningsfulde for ham, da han bestemte sig for at føre sit Liv over i et andet Spor. Han rejste 1844 til England, bosatte sig derpaa i Berlin, men besøgte senere gentagne Gange England og Skotland. I »Ein Sommer in London« (1854), »Aus England« (1860) og »Jenseit des Tweed« (1860) findes Resultaterne af disse Rejser. Fontane blev Medarbejder ved »Neue preussische Zeitung«, og paa Rejser gennem Prov. Brandenburg samlede han Stof til sit udmærkede Værk »Wanderungen durch die Mark Brandenburg« (1-4, 1862-84), der ved topografiske og historiske Skildringer (f. Eks. af Frederik den Store) har bevaret deres Værdi. Som Krigskorrespondent fulgte Fontane paa nært Hold Krigene 1864, 66 og 70, blev i Oktober sidstnævnte Aar fanget af Franctireurs i Domremy og maatte tilbringe tre Maaneders lidelsesfuldt Fængsel, dels i Besançon, dels paa Øen Oléron. Sine Oplevelser har han skildret i Bogen »Kriegsgefangen. Erlebtes 1870« (1871). Til sin Død virkede Fontane som Teaterkritiker ved »Vossische Zeitung«. Paul Schlenther har udgivet hans Anmeldelser »Causerien über Theater« (1904), der danner et værdifuldt Supplement til nyere tysk Teaters Historie. Som Digter er Fontane fremtraadt med Digte og Ballader - særlig hans Soldatersange har vundet Yndest. Ellers er det hans nordtyske Fortællinger, der har skabt ham hans populære Navn. Bøger som »Irrungen, Wirrungen«, »Effi Briest« samt hans autobiografiske Skildringer »Meine Kinderjahre« (1894) og »Von Zwanzig bis Dreissig« (1898). Som Litteraturhistoriker fremtraadte han med »Christian Friedrich Scherenberg und das literarische Berlin von 1840-60« (1885). 1894 udnævnte det filosofiske Fakultet ved Berlins Universitet ham til Æresdoktor, 3 Aar forinden havde han modtaget en Hædersgave paa 3000 Mk af den tyske Kejser, for at nævne enkelte af de mangfoldige Æresbevisninger, der blev den alderstegne Skribent til Del. Hans Popularitet har holdt sig efter hans Død; hans Romaner og Noveller er i Krigsaaret 1916 udkomne i ny samlet Udgave.


<b>Litteratur:</b>

Servaes, »T. F.« [Berlin 1900]; Erich Schmidt, »Charakteristiken« [Berlin 1901]. 

<right><small>C. Behrens in <i>Salmonsens konversationsleksikon</i>, 2. udg., 1915-1930, Bd. VIII, pp. 400-401.</small></right>
</body>
</bio>


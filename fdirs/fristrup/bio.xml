<?xml version="1.0" encoding="UTF-8"?>
<bio>
  <body>
Fristrup, Peter Raun, 1854-1913, dramatisk Forfatter. F. 16. Nov. 1854 i Kbh. (Trin.), d. 12. Nov. 1913 i Ordrup, begr. i Kbh. (Holmens).<!-- Forældre: Bogbinder Johan Christian Fristrup (1823-1904, gift 2° 1863 med Mechtilde Charlotte Augusta Fogh, 1823-92) og Karen Bolette Raun (1817-61). Gift 12. Nov. 1880 i Kbh. (Holmens) med Jenny Hansine Marie Petersen, f. 7. Juni 1855 i Kbh. (Holmens), d. 31. Maj 1932 i Espergærde, D. af Kirkebud Christian P. (1814-1907) og Jacobine Philipsen (1822-95).-->
     
Fristrup, oprindelig selvstændig Fotograf, var tidligt stærkt teaterinteresseret, fik allerede i seksten Aars Alderen sit første Stykke antaget paa Frbg. Morskabsteater og forsøgte sig nogle Aar som Skuespiller ved Casino. Hans egentlige Talent var et sikkert scenisk Haandelag, der førte ham ind paa dramatisk Forfattervirksomhed. Denne Evne anvendte han til at bearbejde udenlandske Stykker, dramatisere bekendte Romaner og samvirke med betydelige, men i teknisk Henseende mindre drevne Skribenter. Fra 80'erne og indtil sin Død fik han derved - snart aabenlyst, men oftest unævnt - sin Andel i mangfoldige danske Skuespils Sceneheld og sit - spøgende mente, men af ham selv skattede - Tilnavn, »Danmarks Shakespeare«. Denne Virksomhed, som udelukkende blev hans Erhverv, knyttede hans Arbejde til Opførelser paa samtlige københavnske Scener og udstraktes ikke blot til Provinsen, men - under Pseudonymet Bernt Fredgren - ogsaa til Sverige, hvor forskellige Teaterdirektører (bl. a. Hj. Selander i Göteborg) antog Stykker af ham: »Fændrik Stål«, »Faste Forland« (efter <a poet="lie">Jonas Lies</a> Fortælling), »Debet og Kredit« (efter Gustav Freytags Roman) m. m. Her hjemme opførte Dagmarteatret 1883 Folkekomedien »Lille Pierre« (efter A. Dumas), 1887 »Landmandsliv« (efter Fritz Reuter), der blev en stor Succes, og »Marstals Plads« (s. m. Forfatteren Carl Markman; trykt 1888), 1896 »De unge Mennesker« (s. m. <a poet="rosenberg">P. A. Rosenberg</a>), Folketeatret 1889 »Hr. Pickwick« (efter Charles Dickens) og Lystspillet »Den kjære Husfred« (s. m. Carl Markman), 1890 Folkelivsbilledet »Det gamle Kongens Kjøbenhavn«, 1895 »Rosenborg« og »Natten til den 28de Juli« (efter Fergus Hume), 1897 »Kristen Bloks Ungdomsstreger« (efter <a poet="ingemann">B. S. Ingemann</a>), 1901 »Thummelumsen« og 1905 »Byens Stolthed« (begge s. m. Gustav Wied), 1908 Lystspillet »Jægermesterinden« (s. m. Charlotte Eilersgaard), 1911 »2 x 2 = 5« (s. m. Gustav Wied) og 1914 »Mikkel Larsens Drenge« (s. m. <a poet="skjoldborg">Johan Skjoldborg</a>), Casino 1890 »Et Kjøbmandshus i Skærgaarden« (efter Emilie Carlén), 1892 Folkekomedien »Sypiger«, 1902 »Dr. Nicola« (efter Guy Boothby og s. m. Fr. Ricard), 1906 Operetten »Yduns Æbler« (s. m. Carl Arctander og til Musik af Aug. Enna) og 1907 »Dronningen af Montmartre« s. m. Hakon Schmedes), Det ny Teater 1910 »Fra Piazza del Popolo« (efter <a poet="bergsoe">Vilh. Bergsøe</a>, kun opført faa Gange), 1913 »Anne Lykke« (s. m. Rose Bruhn) og 1914 »Husmandstøsen« (efter Selma Lagerlöf), Nørrebros Teater 1887 Parodikomedien »Svend, Knud og Valdemar« - egentlig Fristrups originaleste Indsats og opført mange Hundrede Gange -, 1902 »Taksameterkuskens Datter« og 1904 »Reklameprinsessen« (begge af »Frip og Rik«, ↄ: Fristrup og Ricard, fra 1906, da Arctander medarbejdede ved en Række Revuer, omdøbt til »Trianglen«). - I Provinsen og ved Dilettantforestillinger var hans Sangfarce »Lille Nitouche« (trykt 1903) yderst populær. - En Plads for sig indtog Fristrups Samarbejde med Sven Lange (1907 »En Digters Kærlighed« paa Det kgl. Teater, 1908 »Gamla goda Tiden« paa svenske Scener og endelig »Marie Grubbe«, der først 1929 fra Sverige overførtes til Folketeatret). - Fristrups øvrige Forfatterskab var væsentlig af let humoristisk Art. Som Medarbejder ved »Klods Hans« skabte han tre Genrer, som siden ofte er efterlignet: Humoresken i den bredt-gemytlige Gadejargon (et Udvalg i »Med Sod og Kalk. Kakkelovnsmandens Optegnelser«, 1901) og Parodien paa provinsiel Journalistik (»Snolderød Avis«) og forloren Lejlighedslyrik (P. Ferd. Vadum: Vadums Harpe, 1912). Ved hans Død laa en overfladisk, men livligt skrevet Bog - »Scenens Navne. Skikkelser og Indtryk« - færdig og udkom kort efter.<!-- - Litografisk Tegning paa Gruppebillede af Dansk fotografisk Forening 1889 Politiken 14. og 15. Nov. 1913. P(alle) R(osenkrantz) i Masken 23. Nov. s. A. Hasle og Jaspersen (ↄ: Henry Hellssen) i Berl. Tid. 21. Juni 1931 (Søndags-Nummeret).-->

<right><small>Carl Dumreicher in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. VII, pp. 471-473.</small></right>
  </body>
</bio>

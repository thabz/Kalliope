<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="andre" author="geijer" status="incomplete" type="poetry">
<workhead>
   <title>Andre digte</title>
   <year>?</year>
   <quality>korrektur1</quality>
   <cvs-timestamp>$Id$</cvs-timestamp>
</workhead>
<workbody>

<text id="geijer2020011201">
<head>
    <title>Manhem</title>
    <firstline>Det var en tid det bodde uti Norden</firstline>
   <notes>
       <note>Efter Erik Gustaf: <i>Dikter</i>, Carina og Lars Burman (red.), Svenska Akademien, 1999, pp. 5-7.</note>
   </notes>
</head>
<body>
<poetry>
Det var en tid det bodde uti Norden
En storsint ätt, beredd för frid som krig.
Då, ingens slav och ingens herre vorden,
Var Odalbonde var en man för sig.
Med svärd han röjde våld, med plogen jorden,
Med lugn för Gud och man han gick sin stig.
Sig själv sitt värn han visste andra skydda,
Och Kungasöner växte i hans hydda.

Till honom ej, från vitt avlägsna stränder,
Med skeppen flöto konstiga behov.
Ej krämarn musten sög utur hans länder,
Ej flärdens yppighet hans vinst begrov.
Men åkern plöjde han med egna händer,
Hans tillit var hans arm, hans skatt var hov.
Vår konst att njuta är, hans var umbära,
Och själv sig vara nog, var all hans lära.

Om han ej övad var att sirligt tala,
Hans handslag gällde mer än ed och skrift.
Han drog ej agg inunder löjen hala:
Hans hand bar svärd, men ej hans tunga gift.
Han ej förstod med ord en skuld betala,
Och språka om sitt hjärtas ömma drift.
Hans hat var eld, hans vänskap gick i döden,
Och med sin fosterbror han delte öden.

Hans lärdom var ej stor - Han visste lida
Och leva som en man. Vad vet’ vi mer?
Vi veta huru sol och stjärnor skrida -
De över veklingar gå upp och ner.
Vi apa åskan, kunna vapen smida,
Men ej det mod, som emot faran ler.
För lyckan krypande vi slåss om brödet.
Han upprätt stod och brottades med ödet.

Och föll han även - ej han hördes kvida,
Han tåligt drog vad lag som mänskan fått.
Med fåfäng suck han bad ej plågan bida.
Han tiggde ej om livets usla lott.
Med färdigt mod att lyda och att strida,
Han böd ett stålsatt bröst mot lyckans skott.
Allt kan dess nyck förta och allt beskära,
Ej makt att leva fri, och dö med ära.

Av dessa dygder fordom Manhem nämndes,
Ty det var Fosterland för manlig dygd.
Vid blotta namnet vekligheten skrämdes,
Och tänkte rodnande sin egen blygd.
Här, där ur klippans hällar järnet tämdes,
Hon grundades den evigt fria bygd:
Och när åt bojan folken tyckts sig lämna,
Då kommo Nordens Söner att dem hämna.

Så tänkte man i våra fäders dagar.
Du är försvunnen tid av dygd och makt!
Vad mer, om Tysklands lärdom oss behagar,
Och Gallien kläder oss med lust och prakt,
Och Indiens krydda våra rätter lagar,
Om lika många band de på oss lagt?
Vad mer om tusen skatter till oss välva,
Och vi då äga allt och ej oss själva!

Och Nordens son Europas flärd församlar
Och känner allt, men ej att vara fri!
Av ljus ej ser, av idel visdom famlar,
Tills lust och maklighet hans herrar bli;
Och då hans sköra lycka slutligt ramlar
Än vekligt höjer hopplöshetens skri,
Än trotsigt vill åt ödet vördnad lära,
Och talar högt om sina fäders ära!

En slav är den, som usla lustar jaga,
Om kedjan aldrig skramlat kring hans fot.
Blott det är dygd, att handla och fördraga
Med enfald och med kraft och utan knot.
Det blott en vishet finns - att emottaga
Med lugn sin lott oaktat ödets hot:
Du fåfängt söker den kring vida jorden
Om i ditt bröst den ej är nedlagd vorden.

På segerrika marker Svensken träder,
Där berg och skogar tala forntids bragd.
Han ropar dig den sång, som stormen kväder
Kring kämpars aska, djupt i högen lagd:
Kan du förgäta dina stora fäder,
Och ibland deras skuggor stå försagd?
Steg då med deras ätt och deras seder
Ock Nordens kraft i gravens sköte neder?

Nej! renom det, de forna dygders tempel,
För evigheten rest på denna jord!
Är hon ej med naturens egen stämpel
Till manlighetens starka boning gjord?
Upplivom dem de forntida exempel
Av ära, kraft och tro uti vår Nord.
Då skola i vårt fall vi även hämnas,
Och Manhems namn på jorden åter nämnas.
</poetry>
</body>
</text>

<text id="geijer2018081001">
<head>
   <title>Vikingen</title>
   <firstline>Vid femton års ålder blef stugan mig trång</firstline>
   <quality>korrektur1,korrektur2,korrektur3,kilde,side</quality>
   <notes>
       <note>Efter Erik Gustaf: <i>Dikter</i>, Carina og Lars Burman (red.), Svenska Akademien, 1999, pp. 8-11.</note>
   </notes>
</head>
<body>
<poetry>
  Vid femton års ålder blev stugan mig trång,
Där jag bodde med moder min.
Att vakta på gettren blev dagen mig lång.
Jag bytte om håg och sinn.
Jag drömde, jag tänkte jag vet icke vad,
Jag kunde, som förr, ej mer vara glad
    Uti skogen.

  Med häftigt sinne på fjället jag språng,
Och såg i det vida hav.
Mig tycktes så ljuvlig böljornas sång,
Där de gå i det skummande hav.
De komma från fjärran, fjärran land:
Dem hålla ej bojor, de känna ej band
    Uti havet.

  En morgon från stranden ett skepp jag såg,
Som en pil in i viken det sköt.
Då svällde mig bröstet, då brände min håg,
Då visste jag vad mig tröt.
Jag lopp ifrån gettren och moder min,
Och Vikingen tog mig i skeppet in
    Uppå havet.

  Och vinden med makt in i seglen lopp;
Vi flögo på böljornas rygg.
I blånande djup sönk fjällets topp,
Och jag var så glad och så trygg.
Jag Faders rostiga svärd tog i hand,
Och svor att erövra mig rike och land
    Uppå havet.

  Vid sexton års ålder jag Vikingen slog,
Som skällde mig skägglös och vek.
Jag sjö-konung blev - över vattnen drog,
Uti härnadens blodiga lek.
Jag landgång gjorde, vann borgar och slott,
Och med mina kämpar om rovet drog lott
    Uppå havet.

  Ur hornen vi tömde då mjödets must
Med makt på den stormande sjö.
Från vågen vi härskade på var kust -
I Valland jag tog mig en mö -
I tre dagar grät hon, och så blev hon nöjd,
Och så stod vårt bröllop, med lekande fröjd,
    Uppå havet.

  En gång även jag ägde länder och borg,
Och drack under sotad ås,<note>* Att aldrig dricka under sotad ås, det vill säga: under tak å land, var eljest vikinga-sed.</note>
Och drog för rike och menighet sorg,
Och sov inom väggar och lås.
Det var en hel vinter - den syntes mig lång,
Och fast jag var Kung var dock jorden mig trång,
    Emot havet.

  Jag ingen ting gjorde, men hade ej ro,
För att hjälpa var hjälplös gäck.
Till mur vill man ha mig kring bondens bo
Och till lås för tiggarens säck.
På sakören, edgång och tjuvar och rån
Jag hörde mig mätt - Vor’ jag långt därifrån
    Uppå havet!

  Så bad jag - men hän gick ock vintern lång,
Och med sippor stränderna strös.
Och böljorna sjunga åter sin sång,
Och klinga: till sjöss, till sjöss!
Och vår-vindar spela i dal och i höjd,
Och strömmarne frie störta med fröjd
    Uti havet.

  Då grep mig det forna osynliga band,
Mig lockade böljornas ras.
Jag strödde mitt gull över städer och land,
Och slog min krona i kras.
Och fattig, som förr, med ett skepp och ett svärd,
Emot okända mål drog i Vikinga-färd
    Uppå havet.

  Som vinden frie vi lekte med lust
På fjärran svallande sjö.
Vi människan sågo, på främmande kust,
På samma sätt leva och dö.
Bekymren med henne städs bosätta sig;
Men sorgen, hon känner ej Vikingens stig
    Uppå havet.

  Och åter bland kämpar jag spejande stod
Efter skepp i det fjärran blå.
Kom Vikinga-segel - då gällde det blod:
Kom Krämarn - så fick han gå.
Men blodig är segren den tappre värd,
Och Vikinga-vänskap, den knytes med svärd
    Uppå havet.

  Stod jag mig om dagen å gungande stäv,
I glans för mig framtiden låg,
Så rolig, som svanen i gungande säv
Jag fördes på brusande våg.
Mitt var då vart byte, som kom i mitt lopp,
Och fritt, som omätliga rymden mitt hopp,
    Uppå havet.

  Men stod jag om natten å gungande stäv,
Och den ensliga vågen röt;
Då hörde jag Nornorna virka sin väv,
I den storm genom rymden sköt.
Likt mänskornas öden är böljornas svall:
Bäst är vara färdig för medgång som fall
    Uppå havet.

  Jag tjugu år fyllt - då kom ofärden snar:
Och sjön nu begärar mitt blod.
Han känner det väl, han det förr druckit har,
Där hetaste striden stod.
Det brinnande hjärta det klappar så fort:
Det snart skall få svalka å kylig ort
    Uti havet.

  Dock klagar jag ej mina dagars tal:
Snabb var, men god, deras fart.
Det går ej en väg blott till gudarnas sal:
Och bättre är hinna den snart.
Med dödssång de ljudande böljor gå;
På dem har jag levat - min grav skall jag få
    Uti havet.

<nonum><center>* * *</center></nonum>

Så sjunger, på ensliga klippans hall
Den skeppsbrutne Viking bland bränningars svall -
I djupet sjön honom river -
Och böljorna sjunga åter sin sång,
Och vinden växlar sin lekande gång:
Men den tappres minne - det <i>bliver.</i>
</poetry>
</body>
</text>


<text id="geijer2020011202">
<head>
    <title>Odalbonden</title>
    <firstline>Å bergig ås, där står mitt hus</firstline>
    <notes>
        <note>Efter Erik Gustaf: <i>Dikter</i>, Carina og Lars Burman (red.), Svenska Akademien, 1999, pp. 12-15.</note>
    </notes>
</head>
<body>
<poetry>
Å bergig ås, där står mitt hus,
Högt över skog och sjö.
Där såg jag första dagens ljus,
Och där vill jag ock dö.

Må ho som vill gå kring världens rund:
Vare herre och dräng den det kan!
Men jag står helst på min egen grund,
Och är helst min egen man.

Mig lockar icke ärans namn.
Hon bor dock i mitt bröst.
Min skörd ej gror i ryktets famn.
Jag skär den lugn var höst.

Den jorden behärskar, har tusende ben
Och väl tusende armar därtill.
Men svårt är dem röra - <i>min</i> arm är ej sen
Att föra ut vad <i>jag</i> vill.

Jag tror ej böljans falska lopp,
Som far förutan ro.
Den fasta jord, hon är mitt hopp,
Hon visar evig tro.

Hon närer mig ur sin hulda barm,
Den tid som mig ödet gav.
Hon fattar mig säkert, hon håller mig varm,
Då jag dör, uti djupan grav.

Ej buller älskar jag och bång.
Vad stort sker, det sker tyst.
Snart märks ej spår av stormens gång,
Av blixten, se’n den lyst.

Men tyst lägger tiden stund till stund;
Och du täljer dock icke hans dar.
Och tyst flyter böljan i havets grund;
Fast regn-bäcken skrålande far.

Så går ock jag en stilla stig:
Man spör om mig ej stort.
Och mina bröder likna mig,
Var en uppå sin ort.

Vi reda för landet den närande saft.
Vi föda det - brödet är vårt.
Av oss har det hälsa, av oss har det kraft,
Och blöder det - blodet är vårt.

Var plåga har sitt skri för sig,
Men hälsan tiger still;
Därför man talar ej om mig,
Som vore jag ej till.

De väldige Herrar, med skri och med dån,
Slå riken och byar omkull;
Tyst bygga dem Bonden och hans son,
Som så uti blodbestänkt mull.

Mig mycken lärdom ej är tung,
Jag vet blott vad är <i>mitt</i>.
Vad rätt är, ger jag Gud och Kung,
Och njuter resten fritt.

De lärde, de rike de bråka sitt vett
Att röna vars rätt som är god.
Mig ren är den rätt, som man värvt med sin svett,
Och som man värjt med sitt blod.

Jag går ej stadigt stugan kring;
Ty blir mig hågen varm,
Jag vandrar opp till Svea Ting,
Med skölden på min arm.

Med mång’ ord talar vår Lagman ej
För Kungen i allmän sak.
Men kraftigt är Allmogens Ja eller Nej,
Under vapnens skallande brak.

Och om till krig Han uppbåd ger,
Så gå vi man ur gård.
Där Kungen ställer sitt baner,
Där drabbar striden hård.

För älskade panten i moders famn,
För fäder, för hem vi slåss.
Och känner ej ryktet vårt dunkla namn,
Svea-Konungar känna oss.

<nonum><center>* * *</center></nonum>

Så sjunger glatt vid sprakande spis,
I den kalla vinter-kväll
Den gamle man uppå bonde-vis,
Med söner sin’ i sitt tjäll.

Han sitter och täljer sin ålders stav.
Må hans ätt ej i Sverige se slut!
Väl Bondens minne sänks uti grav;
Men hans verk varar tiden ut.
</poetry>
</body>
</text>

<text id="geijer2020011203">
<head>
    <title>Den siste Kämpen</title>
    <firstline>I natten tindra blixtrarnas sken</firstline>
    <notes>
        <note>Efter Erik Gustaf: <i>Dikter</i>, Carina og Lars Burman (red.), Svenska Akademien, 1999, pp. 18-22.</note>
    </notes>
</head>
<body>
<poetry>
I natten tindra blixtrarnas sken:
På klippans spets sitter Kämpen allen,
  Det väldiga svärd vid sin sida.
En ny tid kommer. - Hans tider förgå,
Hans styrka är bruten, hans hjässa är grå:
  Vi skulle han längre förbida?

Från branta fjället han trotsig ser
I stupande forsens avgrund ner:
  Av längtan tänds honom bloden.
I vågens damm tyckas vålnader stå,
Ur djupet röster manande gå:
  Hell den, som får vara hos Oden!

Ur klostret steg fjärran klockornas klang:
Och Kämpen ryste: - Ur djupet det sang
  En sång, som mer honom glädde.
Den talte om kämpa-bragd och hopp.
Men åskan slog gällt, och sången slöt opp,
  Och upp stod Kämpen och kvädde:

        Ännu dock leva
        de gamle Gudar,
        och Tor på vagnen
        dånande åker -
        Härskarn i himlen
        evigt ; om också
        intet offer
        av jordrikets söner
        åt honom tändes.
        Och Du, Oden,
        Asa-hövdinge!
        Gången är Du.
        Ännu i livet
        ingen förmåtte
        Dig besegra;
        och, då Döden
        Dig ville tvinga,
        drog Du manligt
        det goda svärdet,
        och ristade djupt
        opp livets källor,
        så att själen,
        trotsig och glad,
        med forsande blodet
        flög åt höjden.

        Dock, Du lever!
        och mång’ tusende
        kämpar, dem Du,
        Valfader,<note>* Odens tillnamn: emedan han korade eller valde åt sig de svärdslagna.</note> valt
        å rykande slaktfält,
        till Dig samlats
        och i Dina
        gyldene salar
        glade gästa.
        Där de kläda sig
        varje morgon
        i blixtrande stål:
        Att huggas och slåss
        uppå Odens gård,
        det är deras ro.
        Se’n rida de hem
        till rågat bord.
        Sköldmö skänker
        det brusande mjöd:
        Skalden tar opp
        den mäktiga sång. -
        Om fordom timma
        och kämpa-idrott
        kväder han: - Hjältarne
        lyssna med fröjd,
        och bifall slå
        uppå skölden hård,
        så att det dånar
        genom den eviga
        nattens riken.

        Se, I Gudar!
        Jag är för gammal
        för nya läran
        om vita Kristus<note>* Sådant var Hedningarnes uttryck.</note> -
        Vill ej till himlen,
        till andra Gudar
        och Sankt Peter,
        som jag ej känner.

        Döpter är jag
        i rödan blod
        av fiender slagna,
        och föraktar
        att helgas av vatten.
        Gångne är
        Stallbröder mina
        alle hädan.
        Ensam är jag;
        och den siste,
        ja, den siste,
        ende, lämnade
        av mina vänner,
        vill ej mer
        med mig pläga samkväm.

        Sen, I Gudar!
        Detta svärdet :
        nu är det tungt
        i den Gamles händer.
        I veten jag har ej
        mycket aktat
        blod eller livet :
        Bort det! - att Kämpen
        skulle dö nesligt
        på mjuka bädden;
        dit de komma
        de svarte män
        uti munke-kåpor,
        och med olåt
        nedlägga kroppen
        i lågan mull:
        där ingen hög,
        ingen Bauta-sten
        skall stå upp på hans stoft,
        att de må se den,
        de kommande folk,
        och vandraren säga:
        Där vilar Han
        av de gamla dagar.

        Därför, Valfader,
        tag mig till Dig! -
        I Valhalla
        ännu står
        ledigt ett rum
        för den siste kämpen - -

I natten tindrar blixtarnas sken.
På klippans spets sitter Kämpen allen,
  Sitt väldiga svärd vid sin sida.
En ny tid kommer, - Hans tider förgå.
Hans styrka är bruten, hans hår äro grå:
  Vi skulle han längre förbida?

Från branta fjället han trotsig ser
I stupande forsens avgrund ner:
  Av längtan tänds honom bloden.
Ur djupet tycks manande röster gå.
Han störtar från klippan i djupet brå - -
  Säll den, som får vara hos Oden!
</poetry>
</body>
</text>

<text id="geijer2020011204">
<head>
    <title>Den siste skalden</title>
    <firstline>Hans växt var kämpalik, men böjd av åren</firstline>
    <notes>
        <note>Efter Erik Gustaf: <i>Dikter</i>, Carina og Lars Burman (red.), Svenska Akademien, 1999, pp. 23-31.</note>
    </notes>
</head>
<body>
<poetry>
Hans växt var kämpalik, men böjd av åren,
Med långsam gång han över heden skred,
Från hjässan fladdrade de vita håren,
Det sida skägget flöt till gördeln ned.
Han följde ingen väg, han såg ej spåren,
Men framåt oförryckt tog han sin led.
Mot klara himlen stadigt stod hans öga,
Som om sitt mål han sökte i det höga.

»Varthän, O Vandrare i nattens timma?«
Han vänder sig ej om vid röstens skall.
Hans steg ej vilsefar i skog och dimma;
En Gud bevarar visst hans fot för fall.
I luften höres milda toner simma,
Som suckande dö bort mot klippans hall.
Så vandrar han med harpan uti händer,
Så har han vandrat genom många länder.

En sällsam gäst från gråa forntids-dagar -
Ej någon visste talet på hans år -
Han går sin stilla gång och icke klagar
Att han på jorden ingen fristad når,
Att andra tider infört andra lagar,
Att längese’n försvunnit Sångens vår.
Hans släkt gått ut. - Han sina vänner miste.
Han utav skalderna är kvar den siste.

I Kungaborgen lyste ljusen klara,
Vitt hördes midnattsfestens vilda fröjd.
Kring borden satt de fagra jungfrurs skara
Och mången unger-sven till lekar böjd.
Låt bägarn, fylld till brädd, kring laget fara, -
Skrek Konungen, - Jag är i kväll förnöjd.
Men tunga slag på porten störa festen:
Låt upp, sad’ Kungen, för den nya gästen!

In trädde Skalden. - Dörren knappast rymde
Den gamles majestätiska gestalt.
En okänd fruktan lagets glädje skymde,
Och tyst som graven blev i salen allt.
Snällt mången mö bakom sin granne rymde,
Av bävan månget Tignar-hjärta<note>* Tignar-män: hovmän, gamla tidens adelsmän.</note> smalt.
Men tyst, en vålnad lik från andra världen,
Stod gästen där med ögat fäst på värden.

Vem är du, Främling, äntlig Kungen frågar,
Och gör ett kors utöver bägarns rand.
Om jagad upp ur gravens sköt du tågar,
Vik hän i korsets namn till skuggors land!
Om i ditt bröst än livets flamma lågar,
Så tag den gyldne bägarn av min hand -
Den Gamle bägarn tar och drycken tömmer,
Hans öga tänds, han mjödets kraft berömmer.

Vad Du mig gjort, Dig Gud en gång betalar,
Och tröstens dryck Dig ej i nöden spar.
En gammal man, o Konung! du hugsvalar,
Vars levnad en gång skådat bättre dar.
I festens prakt, i gyllne Kungasalar,
Ej Skalden fordomdags en främling var.
Nu är han trött av hundra-åra skiften,
Han överlevt sin tid, hans hopp är griften.

Av Sångens barn, som tystnat uti Norden,
Jag ensam blev. - Jag tog min vandringsstav.
En flyktig främling i min ålder vorden,
Min harpa mig mitt uppehälle gav.
Från dörr till dörr jag vandrade på jorden:
Jag kom till fjärran land och Kristi grav.
Jag harpan slog till mången Pilgrims psalmer,
Jag spelte under Helga landets palmer.

Men giftig var i Södern blomstrens ånga,
Där synden frodas uti Solens brand,
Och illslugt folket, deras hjärtan trånga;
Själv sången låg i vinningslystnans band.
Jag Karlavagnen såg på fästet gånga:
Jag trådde åter till mitt kalla land.
Där ren står blåa himlen över tjällen,
Och äran bor, ovanskelig som fjällen.

Det drog mig bort. - Jag kunde icke dröja.
I mina ögon sällan kom en blund.
Jag gick, då natten stjärnbestrött sin slöja,
Jag gick, då solen gjorde dagens rund.
En högre makt har tyckts min styrka höja,
Och jag har härdat ut till denna stund.
Så har jag vandrat över berg och dalar,
Så har jag kommit i min Konungs salar.

Av Dig, o Drott! Jag intet vill begära,
Ej kostlig gåva, icke bröd och lön;
Men vill Du skalden någon nåd beskära,
Så tillstäd honom blott en enda bön:
Att än en gång få höja festens ära. -
Välan! utav Din konst giv oss ett rön,
Sad’ Konungen - Den Gamle satt i gången,
Och harpan slog och söng den sista sången.

        Vid målet är jag
        av långa resan.
        De matta senor
        mig icke svikit
        på sista färden.
        Tack Er, I Makter!
        som nådigt vakat
        över den Gamle,
        att hans själ
        måtte se den dag,
        varefter hon längtat -
        Jag vet var jag är.
        Känner jag icke
        det väldiga Svitiods
        Konunga-sal?
        Där tapprare männer
        i högsätet sutit,
        Kong! före Dig
        och skalder fordom
        stämde opp sången
        bättre än jag -
        Mig tyckes jag ser dem,
        de gråa skuggor,
        med stilla allvar,
        resliga stå
        bland de stojande gäster.
        Jag kommer! Jag kommer!
        Ej fruktlöst de vinka.
        Jag längtar till Er,
        till Eder, I hjältar!
        Och livligt går upp,
        för min hänryckta själ,
        det röda skenet
        av forntida minnen. -

        I forna dagar
        satt Skalden ofta
        vid kunga-bord;
        där skummande hornen
        gingo kring laget
        i kämpa-samkväm.
        Vid hans sånger
        om segerrik bragd
        bröt ljungande mod
        in i männers hjärtan;
        och mången stod opp
        från hårda bänken,
        svärjande löfte
        om framtida storverk.
        Då var ärofull
        sångens lön;
        och ett konunga-svärd,
        från hjältens sida,
        var värdig skänk
        åt Skalden, vars arm
        nog visste det föra,
        i forna dagar.

        I forna dagar
        var Skaldens plats,
        ej i gästabud blott,
        men i härnad.
        Då Kämpen drog ut,
        blev ej Skalden kvar.
        Då Kämpen drog hem,
        kom Skalden och kvad
        om ärofull död eller seger.

        Då hären på heden
        sig lägrat till vila,
        väntande slaget
        vid gryningens timma,
        satt Skalden upp
        i den tysta natt,
        och med högan röst
        kvad förfäders ära.
        Sångens makt
        tog fatt på hans själ,
        och gav honom kraft
        att betvinga männer.
        Som svärdsegg skarpa
        gingo hans ord.
        Han grep uti harpan
        med väldig hand,
        och ljudet trängde
        till hjärta och märg,
        och tände där eld
        och en hjälte-vrede.
        Med svärdet tryckt
        till klappande bröst,
        ligger Kämpen tyst.
        Han räknar på stjärnorna
        nattens lopp -
        än tindra de klart
        över fjällets topp;
        och ur dalens djup,
        ur den stormande fors
        tycks fjärran dånet skicka en röst,
        som ropar: till Valhall! till Valhall!

        Fast månge äro
        min levnads dagar:
        Jag sett ett släkte
        av jorden gå;
        Jag sett ett annat
        på jorden komma.
        Men knappast bevarar
        min hågkomst matt,
        ifrån barna-år,
        ett minne av Sångens
        gyldene dagar:
        Då ännu stod
        i sin forna prakt
        Uppsala Tempel.
        Där, under valv
        av timmerhög skog,
        bodde de mäktige
        Svitiods Gudar -
        Jag såg Konung <i>Inge;</i>
        han kom med makt,
        och lärde med svärdsegg
        Kristen tro,
        i min ungdoms-dagar. -
        Jag minnes den natt,
        då branden bröt ut
        utur helgedomen.
        Med hiskeligt brak
        störte de urgamla
        murar ned
        uti svalg av lågor.
        I luften veno
        sällsamma ljud;
        och folket, som stod
        förstenat av fasa,
        hov ett skri:
        <i>Nu draga de hädan,</i>
        <i>de gamle Gudar!</i>
        Då blev jag döpter
        i Fyris å,
        som välvde röd
        utav hedna-blod,
        i min ungdoms-dagar.
        Åttio år
        har jag väntat se’n.
        Men de komma ej åter,
        de gamle Gudar.
        Därföre måste jag
        gå till dem.
        Och de Kristnas Fader,
        som jag bekänt,
        Han är rik och mild:
        Hans hämnd skall ej söka
        en ringa man,
        som vid gravens brädd
        stammar en bön
        åt förgätna Gudar -
        Han skall ej vredgas,
        om Skalden förskjuter
        himmelens glans,
        för att, i nattens,
        gråa djup
        sitta med kämpar
        i Odens sal,
        och sjunga sin sång
        med Brage den gamle.

I salen hörs ett harmfullt sorl kring borden,
Och upp står Konungen med häftigt mod.
»Din sång jag löna vill, och för de orden,
Din hednahund, du pliktar med ditt blod!«
Den gamla satt med pannan böjd mot jorden.
Han famnar harpan, som för honom stod.
Han svarar ej - han ej ur stället rymmer;
Ty dödens skugga re’n hans öga skymmer.

Men hastigt grep hans hand i harpans strängar -
De darrade med gäll och ljuvlig klang.
Det är hans själ, som sig med ljudet mängar,
Då fri den sig ur kroppens bojor svang:
Och stundom ännu, uppå våra ängar,
Man hör i kvällens timma denna klang:
Då viska barnen tyst - och fly till sängen -
»Den siste Skalden vandrar över ängen.«
</poetry>
</body>
</text>

</workbody>
</kalliopework>

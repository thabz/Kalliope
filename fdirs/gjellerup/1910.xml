<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1910" author="gjellerup" status="complete" type="poetry">
<workhead>
   <title>Fra Vaar til Høst</title>
   <notes>
      <note>Teksten følger førsteudgaven af Karl Gjellerup: <i>Fra Vaar til Høst</i>, Gyldendalske Boghandel, Kbh., 1910.</note>
      <note>Noter med en foranstillet asterisk er Gjellerups egne.</note>
      <note>*  ,,Fra Vaar til Høst'' bringer dels et Udvalg af Karl Gjellerups tidligere trykte Digte (i Samlingen <i>Rødtjørn</i>, <i>Min Kærligheds Bog</i> og <i>Fabler</i> samt forskjellige Tidsskrifter) dels en Række hidtil ikke offentliggjorte Digte. Disse sidste er i Indholdsfortegnelsen mærket med *, de i Tidsskrifter trykte med †.</note>
      <note>I Kalliopes udgave af <i>Fra Vaar til Høst</i> medtages kun digte, som ikke har været trykt i tidligere samlinger.</note>
   </notes>
   <pictures>
       <picture type="titlepage" src="1910-p1.jpg">Titelbladet til <i>Fra Vaar til Høst</i> (1910). ,,Karl Gjellerup / Fra Vaar til Høst // København og Kristiania / Gyldendalske Boghandel / Nordisk Forlag / MDCCCCX''.</picture>
   </pictures>
   <source facsimile="115308056597_color" facsimile-pages-num="138" facsimile-pages-offset="4">Karl Gjellerup: <i>Fra Vaar til Høst</i>, Gyldendalske Boghandel, Kbh., 1910.</source>
   <year>1910</year>
</workhead>
<workbody>

<poem id="gjellerup2017120601">
<head>
    <title>Det sidste Apollotempel</title>
    <firstline>Hvor høit paa Bjergets Tinde</firstline>
    <source pages="7-14"/>
    <quality>korrektur1,kilde,side</quality>
</head>
<body>
Hvor høit paa Bjergets Tinde
mod Himlens dybe Blaa
Monte Casino syner,
Apollos Tempel laa —

I Dalens kjølige Skygge
i Laurbærlundenes Ly
bag Bladenes Hang det skjulte
sin Marmorskjønhed bly.

Fra Gyldenkarmen Phoebos
kun med et flygtigt Smil
sit sidste Alter hilste
og fjerned sig med Il.

Thi længst fra Hellas Strande
hint Suk i Natten lød,
som Jordens Kreds forkyndte:
den store Pan er død.

I Sørgeflor stod hyllet
Olympens gamle Glands,
Athen og Rom var blegned
for Solen fra Bysants.

I Grus laa Delphis Søiler,
dets Spaadomsaand var stum,
som Hersker Korset kneiste
høit paa Palatium.

Kun Dalens Hyrde kjendte
den skjulte Helligdom,
sit fattige Offer bragte
han til dets Alter from.

Ei mer til Hekatomber
behøved Rigdom jo
at ødsle sine Skatte,
den aagred med sin Tro;

Den hylded Seierherren,
og Frygten fulgte den,
thi Korset blev en Galge
for gamle Guders Ven.

Men her, hvor Troskab voxed
af Kraft og Armod frem,
et nyt Arkadien blomstred
om Sangergudens Hjem. —


II

I Skoven ved Subiaco
ved Anienes Fald,
som skummende bestænker
den sorte Klippehal,

En skummel Hule gaber
tæt ved den vilde Fos,
saa mørk, som førte Veien
didned til Tartaros. —

En Eneboer leved
sit stille Levned dér.
Han fasted, tappert kjæmped
han mod Fristelsernes Hær.

Hans Haar til Jorden rakte,
fra den indsunkne Kind
nedbølged Skjægget over
et pjaltet Faareskind.

Han fasted for at døde
sit usle Legems Magt,
til Hulens Mørke straaled
med Paradisets Pragt.

Da sneg sig Venus til ham
i utilsløret Glands,
hun lokkede, hun æggede
hans udhungrede Sands.

Saa rulied han sig nøgen
paa Klippens Sten i Harm,
han trykked Torn og Tidsel
til sin blodstænkte Barm.

Af Smerten overvældet
han livløs sank til Jord,
da troede han sig vugget
til Sang af Englechor.

Ræd korsede sig Hyrden
paa Bjergets trange Sti,
selv Jægeren saae nødig
det sære Udyrs Hi.

Men snart forkyndte Rygtet
hans Fromhed og hans Dyd,
den underlige Helgen
blev hele Egnens Pryd.

Og til hans Hule søgte
de allevegne fra,
mens vidt om Land berømtes
Benedikt af Nursia.


III

En Kilde risled i Lunden,
hvor Gudens Tempel stod,
der laa Apollo ensom
ved Laurbærtræets Rod.

Mens Plektret gled over Lyren,
som hviled i hans Haand,
de nynnende Strenge vakte
den drømmende Sangeraand.

Og stærkere slog han Strengen,
til svulmende Tonen klang;
da hæved Guden Røsten
og kvad sin Svanesang. —

Han sang om Venus’ Skjønhed
og Junos stolte Pragt,
om Himmelrysterens Vælde
og Jordomslyngerens Magt.

Den sunkne Gudeverden
han maned af dens Grav,
han gav den Liv og Ungdom
ved Plektrets Tryllestav. —

De sidste Sangens Toner
opfanged Ekkos Røst,
og tænksomt Gudens Hoved
var sunket paa hans Bryst;

Da Raab og voldsom Støien
igjennem Dalen lød.
Hvo var de vel, de Frække,
som Lundens Stilhed brød? —

Sit stolte Blik han hæved;
en Skare Mænd han saae
og foran dem et Væsen,
mindst lig en Mand, at gaa: —

Vildt flagred Hovedhaaret,
fra den indsunkne Kind
nedbølged Skjægget over
et pjaltet Faareskind. —

Han vakled frem og Korset
med Knokkelarmen svang: —
,,Ve over Afgudstemplet! —
Forstum Sirenesang!'' —

Vildt skingred Raabet gjennem
den dunkle Tempellund;
et bittert Smil sig leired
om Gudens Rosenmund: —

,,Naturen var mit Rige,
mig adlød Mand og Gud,
selv Dyr og Stene rørtes
paa mine Præsters Bud!

Hvor Unaturen hyldes,
er Sangens Scepter brudt,
den er ei min, den Verden,
hvor Skjønhed er forskudt.

Før hin vanskabte Ivrer
betræde skal mit Hus,
maa Gudens egne Hænder
nedstyrte det i Grus.

Jeg kommer, høie Fader!
Fra nu af i din Hal
kun for de salige Guder
min Lyre tone skal.

En Verden vi forlade,
som er os ikke værd;
dog dvæled jeg saa gjerne
blandt Jordens Sønner her.

I Nu tie alle Toner
og Ordets Rythmegang! —
Ei Memnons-Støtten hilse
sin Moder mer med Sang! —

Ei Verden sammenbindes
af liflig Tonekrands:
klangløs skal Sphæren træde
sin høie Himmeldands! —

Sjælløs Naturen hvile
i Lovens Dødningelin,
til andre Slægter reise
den svundne Olds Ruin! -''

De slanke Søiler vakled,
det brast, det brede Tag,
ned styrted Tempelgavlen
med rædsomt Tordenbrag.

Brat standsed Fuglekvidren
og Kildens Klokkespil
og Lundens sagte Susen, —
stum lytted Hoben til.

Men Benedictus raabte:
,,Hvad er vort svage Værk? —
Hvo kjæmper mod Dæmoner? —
Du, Gud, er ene stærk! —

Hvor Afgudstemplet kneiste,
som faldt paa Christi Bud,
skal nu hans Kirke prise
den ene, sande Gud!'' —
</body>
</poem>

<poem id="gjellerup2017120602">
<head>
    <title>Artemis' Jagt</title>
    <subtitle>Fuga qvasi antiqva</subtitle>
    <firstline>Fra Dagmaals-Taager til Solrøst-Dampe</firstline>
    <source pages="29-43"/>
    <quality>korrektur1,kilde,side</quality>
</head>
<body>
<nonum><center>Strofe I.</center></nonum>

Fra Dagmaals-Taager til Solrøst-Dampe,
    fra Stjernen biir tændt, til den mister sit Skin,
fra Nattergals-Beilen til Hjortenes Kampe,
    fra Løvfaldsstorme til Løvspringsvind, —
    	saa længe vi jagende
        	rase afsted —
    			saa længe
paa skummende Foler vi hujende ned
    	gjennem Dale og op over Høidedragene
    			sprænge.


<nonum><center>Modstrofe I.</center></nonum>

Hvor en Kjedel<note>* <i>Kjedel</i> ↄ: Vildsvinets Leie</note> kan spores, hvor Fyrren er haaret
    af Vildbassens harpixpandsrede Skjold<note>* <i>Skjoldet</i> ↄ: dets Bov, navnlig naar den ved Gnidning mod Fyrretræer er bleven haard af Harpix.</note>,
hvor Rudlernes Klove i Græsset har skaaret,
    hvor Bamsen har plantet sin ensomme Saal, -
        saa vide de Grænser, vi
            har om vort Hjem,
                saa vide! —
Der halser vort Kobbel, der drøner det tungt,
        naar i Fraadefog fra de gyldne Trenser vi
                ride.


<nonum><center>Strofe II.</center></nonum>

Og dog, blandt alle den mangenærende
    Jords vildtvrimlende Lande dit Ry
er os kjærest, og du er det scepterbærende, —
    hil dig, Arkadien, vi hilses paany!
Brogede Hjem for den nymfe-forfølgende,
        Bukkebens-Pan!
krummede Fjeldnakker, kroned’ af bølgende
        løvgrøn Man,
som Skyerne krandse og Boreas kæmmer, -
Dale, hvor Græsgange Flodsølvet bræmmer, -
        skraanende Lider,
        blaanende Vidder,
            sortnende Fald, —
Tinder, som kastende Løvkaaben blotter
            Isens Krystal
        høit over Skyernes Tog, —
rungende Grotter,
fyldt af vor Jagts den tumlende Jubel,
som Havsnekkens perlemors-tjællede Kuppel
        gjemmer paa Bølgernes Kog!


<nonum><center>Modstrofe II.</center></nonum>

Og ret som Arkadien staaler blandt Landene,
    saadan i Tidernes Vekslen vor Lyst
er hos <i>dig</i>, du sommer- og vinter-blandende
    stormrappe, frugtrige, guldsvøbte Høst!
Hei! hvor du pidsker med Regnsvøben Fossene
        fremad i Skum,
springende steilt maa de over den trodsende
        Klippebom!
Som ræddeligt Vildt for dit Aasyn farer
Bladenes gustne, skjælvende Skarer.
        Blædede Lunde,
        lysnende Grunde,
            blottede Strøg!
Hvor er der Skjul for Vildtet, der veirer
            Jagttogets Støi?
        Alt, hvad der flygter, det ses;
Jægeren seirer!
Natten igjennem hans Billede straaler: -
<i>Orion</i>, den vældige Jæger maaler
        utrættet Hvælvingens Kreds.


<nonum><center>Epode I.</center></nonum>

Orion, Orion, du Daare!
sig frem, vil du bedres ad Aare?
    har for stedse du byttet din Jagtglæde bort
mod Lyster, som ikke er vore?
    For engang var du stolt
        som vi,
    og dit Hjerte var koldt,
        du var fri,
og din Lyst var: paa Bjergets knudrede Sti
at bede de glubende Vilddyr.
    Da mødte du hist i Bøotiens Lund
Atlas’ Døtre de underskjønne Plejader,
    og din Attraa blev vakt af sin ulmende Blund,
    du forfulgte dem, glemmende Vilddyr og Hund,
og de flygtede rædde for dig, indtil Gudernes Fader
satte jer alle paa Himlens Rund,
som I aldrig mere forlader. —
Orion, Orion, vor Broder!
for hvem Artemis var som en Moder,
    der intet vil nægte sin elskede Søn
af de gudeskjænkede Goder!
    Er <i>det</i> hendes Løn?
er dette din hele Udødelighed:
en Kvinde jæger der elskovshed
    jager de skjælvende Piger?
        Blues du ei?
Se, den himmelske Bjørn, hvis Spor
sluttes i Ring, som om den var tøiret
    til Polens guldknappede Spiger,
den dreier sin ludende Pande og gloer
med rædselstryllede, lueblikkede
        Øine paa dig,
        undrende' paa,
        at den rolig kan gaa,
og trues ei mer af din stjernepiggede,
    vældige Kølle, — grunder, fordi
    dens himmelske Hi
lokker ei <i>Hunden</i>, som støver derude
    saa tæt forbi,
    sporende trofast din Æthersti
med sin flammeaandende Snude.


<nonum><center>Strofe III.</center></nonum>

Men <i>vi</i> har ei Frygt for den vingede Dreng!
Lad ham spænde sin Streng!
        Lad <i>ham</i>
tage Sigte kun, om han kunde paa os
        faa Ram!
Mere sikker end Flodhestens Bringe
    for Negerens Nilrørs-Skud —
mere haard mod hans Od er vor solildsbrunede,
stormveirshærdede, silkedunede,
    brystdugs-blottede Jomfruhud.


<nonum><center>Modstrofe III.</center></nonum>

Lad ham nærme sig kun, lad ham flyve med Il!
Før hans Legetøis-Pil
        os naar,
skal han føle den Hilsen, vi unde ham vel:
        et Saar
af en jernhaget Pil gjennem Struben!
    Ha, hvilken Lyst, naar vi ser
ham sprælle, en underlig Fugl med trillende
        Purpursved paa de regnbuespillende,
            gyldenribbede Vingefjer.


<nonum><center>Epode II.</center></nonum>

        Thi vor Vellyst er slig:
        førend Byttet bli’r Lig
    at skue de dirrende Lemmers Krampe,
mens vore Muskler, der spændtes som Staal
paa den hurtige Vei mod det flygtende Maal,
        hviler i Træthedens blødnende Lyst,
    en afspændt Buestreng lig, der hænger
        slap over Jægerens Bryst.


<nonum><center><small>ARTEMIS</small></center></nonum>

Nu velan, I, der glædes ved Kogrenes Klang, I, hvem Blod mer end Druer beruser,
for hvis Øren en Buestrengs Hvin er Musik, Pil-Sangenes larmende Muser!
knækiltrede, fodrappe Piger, velan! lad os intet af Tiden forsømme!
alt haster min Broders guldsvedte Spand mod Okeanos’ svalende Strømme,
og de flygtige Roser, der blomstrer i Kveld uden Rødder og Blade og Grene,
har han plantet ret nu i den evige Sne paa det Hermeskjære Kyllene!
Paa min kastede Fod drysser svalende Dug fra Bregnernes krøllede Blade.
og i Tykningen springer min Skygge saa mørk som en Tartaros-Skovs Dryade
fra Stamme til Stamme, snart nær, snart fjern, paa de gyldenbarkede Laurer.
Slip Hundene løs! anhids mine syv Pan-fostrede, tro Kynosaurer!
Han <i>skal</i> ikke undfly, den gispende Hjort, skjøndt han piler, som havde han diet
hin hellige Hind, som en Gang til Tak Piejaden Taygete mig vied,
med de Gafler af Guld og med Løb af Jern, der trætted Herakles saa længe
fra Ønoes Lund, over Argolis’ de hesteopfostrende Enge,
gjennem Hellas’ Dale og Kløfter og op indtil Istros’ blinkende Bræer,
til den stille, olivenskyggede Strand hos de fromme Hyperboræer,
og tilbage igjen til Arkadiens Land mellem Ladons Siv, ikke længer:
dèr greb han tilsidst med sin skjælvende Haand om Gaflens de luende Stænger.
Saa endte han dèr sine Arbeiders Tylvt, og han blev til en Gud, til min Lige;
men jeg, der var aldrig blandt Menneskers Tal, skulde jeg vel trættes og vige?
Nei, dø for mit Spyd skal den stærke Hjort, — ved Halv- maanens Horn har jeg svoret!
Hør! Koblet gi’r Hals! Svedhunden slaar an! — Hallo! <i>der</i> er Himmelsporet.<note>* Himmelsporet ↄ: Mærker af Takkerne i Grene og Løv.</note>


<nonum><center><small>JAGTNYMFERNE</small></center></nonum>

<nonum><center>Strofe IV.</center></nonum>

    Lysnende Træ’r
Skovbrynet røbe, nu skal han ei skjule
    længer sin Kaas, —
        se dér!
Nu bryder han ud paa den gyvel-gule
    kullede Aas, —
        hvor nær!
Takkerne slængte langs Ryggen hen,
Skumflager over den brune Lænd,
    og en Græsvisk klemt i den fraade-vigede
høitopløftede Mule.


<nonum><center>Modstrofe IV.</center></nonum>

        Saae I ham? ... hvor? —
Nu er han borte! ... hør! Plask som af Vande!
    Sprang han derned? ...
        Jeg troer,
der risler en Flod under Bakkernes Rande ...
    dèr er dens Bred! ...
        Den snoer
hisset sig blinkende frem — langt bort.
Det er Alfeios ... Se dèr, vor Hjort,
    han vader dernede ... Nu svømmer han, kneisende
stolt med sin kronede Pande.


<nonum><center><small>ARTEMIS</small></center></nonum>

Ja, men nu er han røbet, dømt og forendt, thi jeg spænder min Asketræs Bue,
og forgjæves skal ikke min fjerede Pil med sin Jernod Svømmeren true!
Den senede Streng er til Bristning stram; før en Bølge forbi kan rinde,
skal i Bladet min Pil indtil Fjeren staa fast, — vi har udjaget —


<nonum><center><small>FLODNYMFERNE</small></center></nonum>

<nonum><center>Strofe V.</center></nonum>

            Stands Gudinde!
        Gjern bag Kogrets Laag igjen
        Pilen hen!
            Vilde Kvinde,
            byd dit Følge holde inde
med de kaade Jagttogs-Hyl!
Krænk ei Bølgegrundens gamle sivindhegnede Asyl!
        Kan da Jordens vide Sletter,
        kan de steile Fjeldes Kumme
        ikke rumme
            alt det Blod, du ingensinde
        mættes af, du underskjønne Grumme!
Naade, Naade, se vi bede! skaan, og du skal skaanes selv!
        Naar engang Kroniden styrtes
            fra Olympens Herskertinde,
            som han vandt ved Fadermord, —
        naar I flygte, du og dine
            Nymfer rundt paa denne Jord,
        I har fyldt med Angst og Pine,
            jagne selv som bange Hinde,
            skal hos os I Tilflugt finde,
som for eder Hjorten fandt det i vor favnedybe Elv.
        Thi for os er Alle lige:
    Dyr og Menneske og Gud, vi veed
        ingen Forskjel af at sige;
        men den ramme,
    kolde Dødsangst-Sved
    tvætte vi af Hjortens stride Lænder
        med de samme
    rene, bølgelette Hænder,
            som har klappet sval din trinde,
        svanebløde Jomfrubarm,
    naar du i de maaneklare
    Nætter med din Nymfeskare
        baded’, træt af Jagtens Larm, —
            o drag dig det til Minde!
                Rynk ei vredt
                dit Bryn med ét!
            Naade, Naade, hør vor Bøn, Gudinde! —


<nonum><center><small>ARTEMIS</small></center></nonum>

Er I færdige nu? ... har I intet mer? ... ingen Regn af Ord, der kan glide
af mit Sind som Vand af en Svanes Fjer? ... Blødhjertede Stakler, til Side!
I det klingre Kogger, som kjøler mig her over Hjertet, der ikke vil lytte
til eders Røst, er der Straf for enhver, som tør staa mellem mig og mit Bytte.
Af Sigtet! — du tøvende Pil, flyv bort fra den Streng, som din Fjerfod strammer,
og lab med din Jerntunge Sved af en Hjort! — Giv Agt, mine Nymfer! - -


<nonum><center><small>JAGTNYMFERNE</small></center></nonum>

<nonum><center>Epode II.</center></nonum>

            O Jammer!
    Mellem Hjorten og Bredden, — forinden
        den hvinende Pil
            har naaet sit Maal, —
        med et Solglimt-Smil
            mod det vingede Staal
en deilig Najade har kastet sig frem,
        som en Brændingsbølge den stiger.
            O Ve!
        losøiede Piger,
            nei se!
            hvilket Undertegn, hvilken Spot og Spe
        hvilken uhørt Trods mod Gudinden!
            Hun er slagen og haanet,
            for Pilen har skaanet
        det kildefostrede Liv,
og den faldt paa det løftede, skumbløde Bryst
        saa let som et Siv,
    der tabes paa Bølgen af Vinden.


<nonum><center><small>FLODNYMFERNE</small></center></nonum>

<nonum><center>Modstrofe V.</center></nonum>

            Fly Gudinde,
        jaget af din Afmagts Skræk!
        du, som fræk
            fik i Sinde
            trodsende at overvinde
os, der fødtes, længe før
nogen Gud blev født, og lever unge, naar I alle døer.
        Se, paa Tidens Flade over
        Evighedens Dyb I drage,
        bølgefage,
            reist af lunefulde Vinde, —
        over eders Sted skal Andre jage;
<i>Vi</i>, der steg fra Dybet op, er blivende som Dybet selv.
        Hør os du, der kaldes mægtig
            af de dødelige Blinde, —
        Sjælemørkets blodige Trold,
    avlet af de bitre Lyster,
        som fra Slægters dunkle Old
    udsaar Kval og Glæde høster,
            klædt i Lysham af en Kvinde, —
            Giftsaft skjult i Druens Hinde, —
hør af vore sanddru Læber Skjæbnens Retfærds Dom og skjælv!
        Ikke brat som Dyr, du fælder,
    døer du i en Gude-Dæmringsstund,
        naar det Ny med Lys fremvælder;
        men som Floden
    døer, naar Tørkens Mund
    suger med de blege, sprukne Læber
        Kilderoden, —
    saadan er det, Tiden dræber!
            Draabetals din Kraft skal svinde,
        mens du stedse mere vis
    stirrer dig paa Dødens Trussel,
    og der flokkes Skam og Blussel
        om dit Navn, o Artemis,
            Barmhjertighedens Fjende!
                Blegn og skjælv,
                forband dig selv! —
            Fly! — din Skjæbne følger dig, Gudinde!



<nonum><center><small>ARTEMIS (fjernt)</small></center></nonum>

Hvor det mørknes, — o Held! thi jeg blegner af Skræk for den safranfingrede Eos,
der vil pege min Skjændsel lys; hvor tidt gav han Tegn til vor Jagtglæde - -

<nonum><center><small>JAGTNYMFERNE (fjernt)</small></center></nonum>
     - - Ve os!


<nonum><center><small>FLODNYMFERNE</small></center></nonum>

<nonum><center>Strofe VI.</center></nonum>

Krattets Høvding, Rudlens Fader
langtsomt Strømmens Bad forlader,
kroneludende han vader
    mod den taagede Poppelskov;
Bølgernes Sugen
slipper fra Bugen,
    Sivene slibe langs hans Bov. —

Flintestene
klirre, Grene
    knases under den trætte Klov.


<nonum><center>Modstrofe VI.</center></nonum>

Høit paa Himmel-Gangbrosbrættet
drager Natten Mørkenettet,
glimmerfyldt af Stjernedrættet
    fra det evige Ursvælgs Bund.
Endnu en silde
Rørsangers Trille
    skjælver paa Luftens Bølge kun. -

Nu sank kreds-om
Tystning ned som
    før det Levendes Fødselsstund.


<nonum><center>Epode IV.</center></nonum>

Du, der var, før Guder spredte
    Lyst og Kval paa Livets Vei,
tavsheds-fulgte, aldrig sete
    Nat! — drag frem, vi hilse dig!
Jordens Slægter
bort fra dig smægter,
    lever af Lysets gyldne Skat; —

vi, hvis Leie Bølgen redte,
    længes mod den dybe Nat.
</body>
</poem>

<poem id="gjellerup2017120603">
<head>
    <title>Venetiansk Serenade</title>
    <firstline>Svende! mand Gondolen, — Pragtgondolen!</firstline>
    <source pages="43-44"/>
    <quality>korrektur1,kilde,side</quality>
</head>
<body>
Svende! mand Gondolen, — Pragtgondolen!
    den, som, duftende af Cedertræ,
med sin Øxe luende som Solen,
    med sit Guld-Speil høit som en Trophæ
vugger sig ved Marmor-Molen.
Red den ud med Tyrke-Tæpper lange,
        saa Brokadens Søm
        feier Stadens Strøm, —
tænd saa langs ad Rælingen de mange
        Lys i broget Glar. —
        Alt om Borde klar?
Maanen stiger over Havens Laur!
        Skyd saa frem din Stavn, —
i Cupidos Navn — Elskovsflaadens gyldne Bucentaur!

Glut, der trækker med din hvide Finger
    lidt til Side Ruffets blaa Gardin,
for at se hvad dig i Flamme bringer,
    for at lade se din Kinds Karmin
og et Smil, som du kun halvt betvinger!
Skynd paa Gondolieren kun, der bøiet
        over Hyttens Tag
        roer afsted i Mag, —
fly og haab, du er ei fra os fløiet!
        Snart vi lægge bi!
        Se, nu entre vi!
Fangen skjælver men fortvivler ei.
        Vug da stolt din Stavn
i Cupidos Navn, Elskovsflaadens gyldne Pragtgalei!
</body>
</poem>

<poem id="gjellerup2017120604">
<head>
    <title>Ungdom, glade Ungdom</title>
    <firstline>Jeg sad alene i Albanos Kro</firstline>
    <source pages="53-57"/>
    <quality>korrektur1,kilde,side</quality>
</head>
<body>
Jeg sad alene i Albanos Kro
en silde Aftenstund. — Med Velbehag
jeg nød den Trætheds-Rus, den døsige Ro,
der valmuekroner slig en Vandringsdag,
som gled i Takt til Nattergale-Fløiter: —
I Middagssol paa Monte Cavos Høider,
hvis Lider, luelyse af Gyvelkrat
og Vaargrønt, skraane langt og synke brat
mod Kummens gyldenriflede Sø dernede,
mens sadel-lagt paa Kraterets Rand det graa
Albano hænger som en øde Rede,
hvorfra i Gry der flagred’ ud de smaa
dunbløde Sommerskyer, hvis Skygger glider
paa svømmende violblaa Bjærgelider
og ud imod Campagnen, hvor der laa
et Tæppevæv af falmet Regnbuetaage,
til Havet trak sin smalle, dybe Søm
ind under Himmelhvælvets lyse Blaa: —
I Skumringstid, da Blade-Glandslys vaage
og Skygger slumre ind i sælsom Drøm
mellem Olivens dragevredne Stammer,
med Aftensolens Glød paa Nemis Tegl
og Duggetaage over Dianas Speil,
som Klipperingens Løvskov inderammer: -
I Maaneskin, der overstraaled Slugten,
den bladesusende, hvor Viadukten,
lig en forstenet Urtids Kjæmpekryb,
vaded med Bueben i Taagens Dyb ...
Alt dette gled forbi med Duft og Klang
af Vaarlyst, Ungdomsmod og Vandretrang;
og mens jeg langsomt nipped til min Vin
og saae de matte Lampestraaler gløde
igjennem Glassets flydende Karmin,
kom ukaldt mine Tankers Vei paa tvers
en Melodi, — et gammelt Opera-Vers: —
Det var i Kroen ved et Reisemøde
en Hilsen fra en ældre, lystig Fyr
til En, der ung drog ud paa Æventyr,
sin egen Tjener og sin egen Herre,
med faa Bekymringer, med Pakker færre,
løsladt fra Hjemmets Ro og Arbeidsflid. —
Bestandig lød det om igjen, saa klagende:
    ,,Ungdom, glade Ungdom, glade Tid!''

Ja, — Ungdom, sukked jeg, og har jeg kjendt
dig, Ungdom, som du er, og som du prises
af hver, der mindes ømt hvad der er hændt
af Ondt og Godt, den Gang hans Seil stod spændt
halvmaanebuet af din Foraarsbrises
fuldbrystige Pust, — da det var nok at gynges
og se, hvor Kjølen Bølgeskummet skar,
men lidet spurgtes kun, hvorhen det bar?
Hvor var du som du elskes og besynges:
med hastig Nyden og med rastløs Stræben,
med dit Zigeunerliv fra Haand til Mund —
for Haanden Slæb og Slid fra Morgenstund
til Kveld, om Natten tusend Kys for Læben, —
med Tider stungne dybt af Armods Braad,
med Overflods beruste Øieblikke,
med Tab og Vinding paa det ene Kort:
Letsindighed ... Og var da dette ikke —
ja er endnu — min Alders Arvelod?
Hvi flygted du, — hvor gjemte du dig bort?
Var Feilen min? er Skjæbnen Skyld deri,
at altid sneg du dig min Dør forbi?
For Drømme drømte jeg, men ikke dine;
min Rus var ei af dine Vigners Vine. —
Et Liv for Kamp jeg kjender ganske godt,
hin Kamp for Livet blev min Skjæbne fremmed;
for Livets Kunst er jeg i Skranken traadt,
den Kunst at leve aldrig ret jeg nemmed.
Vel fandt jeg Meget alt, og deriblandt
Klenodie-Fund, som Mange aldrig vandt;
Meget har martret og husvalt mit Sind
— Meget, — men aldrig <i>du</i>, du viltre Aand,
der træder pludselig, selvbuden ind
i Livets brogede Symposion,
midt i de Vises endeløse Strid,
med Alkibiades-Smil i Læberanden
og Øiekrogen, Violers Krands om Panden,
af Fløitetoner fulgt, — hetærefavnende
    Ungdom, løse Ungdom, kaade Tid!

Saadanne vage Vemodstanker drømte
i mig; og Aften gled mod Midnat hen,
før Kurveflaskens sidste Rest jeg tømte
og gik at søge Mødighedens Ven,
den sunde, stærke Søvn, som lønner <i>den</i>,
hvis Fod den lange Dag igiennem satte
sit Spor paa Skovens blomstervirkede Matte,
paa Bjergets Vindelvei, paa Fjeldets Sti.
Alt vuggedes min Sjæl, der sansed neppe,
paa Livsfornemmelsernes stille Ebbe
det sidste vaagne Tanke-Fyr forbi
ud paa den mørke, tavse Bølge-Steppe, —
da vaktes jeg ved Sang, — en sælsom Sang:
halvt som den kunstløs-vilde Melodi,
der stiger fra den ensomme Bjergfugls Bryst
i Vekselsang med Ekkos Nymferøst,
— halvt som et Gaderaab ... Det var en Dreng, der sang.
Hans Stemme, endnu lidt i Overgang,
slog over tidt, sprang dristig op paa ny
og traf den høie Tone med et Skrig,
et Seiershyl i denne ,,Sangerkrig''
mod Natteroen i Albanos By.
Bestandig samme Sætning om igjen,
saa snart den sidste Tone døde hen,
som om hans Læbe lig en Sangfugls Næb
var bunden i den ene Tonering.
Saa tog den andre Stemmer med paa Slæb,
der famled i dens Spor og stræbte efter
det samme bratte Fald og lange Sving;
men tav de, var hans Røst med friske Kræfter
igjen paa Pletten for med fuld Bravur
at spotte deres Afmagt. — Længer bort
trak den utrættelige Strubesport
ad øde Stræder; høit langs Klostrets Mur
den stemte op, som om den vilde række
til Rom og dér den hellige Fader vække;
langt borte i Alléen døde Sangen
af tusendbladet Steneg-Susen fangen,
mens af og til en Tone, himmelhøj
som en Raket ud over Byen fløi;
saa nærmed den sig; Skridt for Skridt den gled
ad steile Trappegyders Stentrin ned
og larmed atter paa den store Gade.
Saaledes blev den ved i timevis
den underlige Bjergbo-Serenade
min Søvn til ugjenkaldeligt Forlis.
I denne Jodlen, der fra Graad til Latter
med sælsomt Lune sveied hid og did,
det var, som mødte hine Ord mig atter,
som raabte Vaarens Nat paa dig, du flygtende
    Ungdom, tabte Ungdom, svundne Tid!
</body>
</poem>

<poem id="gjellerup2017120605">
<head>
    <title>Vølsungerne i Rom</title>
    <subtitle>Strofer skrevne efter Opførelsen af Wagners ,,Niebelungens Ring'' i Rom, 1883.</subtitle>
    <firstline>Den lavagule Tiber forbi mit Vindue flød</firstline>
    <source pages="58-62"/>
    <quality>korrektur1,kilde,side</quality>
</head>
<body>
<nonum><right><small>Wunder und wilde Märe</small></right></nonum>
<nonum><right><small>kündest du, kühner Gast! ...</small></right></nonum>
<nonum><right><small>Mich dünkt, von dem wehrlichen Paar </small></right></nonum>
<nonum><right><small>vernahm ich dunkle Sage - -</small></right></nonum>
<nonum><right><small><i>Die Walküre.</i></small></right></nonum>

Den lavagule Tiber forbi mit Vindue flød,
den dreied sig og maled med Huller i sit Skjød,
ingen Speilfarver dukked gjennem Floddybet ned,
paa Fladen under Krattet gjorde Slagskyggen sig bred.

Min Sjæl var mat som Floden: af alting paa sin Vei
den tog kun Skyggemørket men Speil og Farver ei,
surt snærped mig paa Tungen den røde Chiantivin,
Scirokko var i Luften, i mit Sind var der Spleen ...

Lyt! et Signal, — en Kamplur!... Hvo slaar til Lyd saa kjæk?
I Stilhedsdøsen skar det hvast som et Slagsværds Eg.
Det Bayreuter Festspil, klædt i Purpur og Staal,
planted i Tiberdyndet Kothurnens Kjæmpesaal.

Velkommen, Verdens-Vandrer, kjendt alt af Navn og Ry!
Vel mødt just nu her nede! Mismod og Tungsind fly
alt ved den første Hilsen af dit klangfulde Sprog,
som Hyttens Tagdryp døves af Bjergets Grane-Kog.

Fjeldtoner, Urskovs-Gjenrøst af Druidernes Kor,
mosgroede Eddakvæder med stærke Stavrims-Ord,
Frasagn og Heltesange fra den staalblanke Rhin,
dens Bjergliders ældste, duftstærkeste Vin! —

Længst kjendte, halvt forglemte, men vakte let paa ny,
og vækkende hinanden, som Fuglesang i Gry, —
I tale saa fortrolig til min Hjemlængsel her,
hvor kun Minder har fulgt mig af Alt, hvad jeg har kjær.

Det er saa længe siden, min Drengefantasi
berused sig i eder, — Sagntiden er forbi;
dog gjør det godt at høre endnu en Gang, — fortæl!
oprul den store Sagakjede Kveld efter Kveld: —

Om Guder og om Riser, om Rhinens røde Guld,
om Seierssværdets Hjalte i Hallens Egebul,
om den Søskende-Elskov, der smelted i sin Brand
den trælletagne Husfrue, den jagne Skovgangs-Mand; —

om Skjoldmøens Hvile mellem Bjergtindens Baal,
med Wotans Søvntorn stunget dybt under Brynje-Staal,
om Guldets Bærer, Gråne, og dens glød-trampende Trav
med Siegfried Fofnersbane gjennem Troldildens Hav; —

om Galderdrik og Mened, om elskovs-baaret Had,
om sælsomt Brudeleie, tvedelt ved Sværdets Blad,
om Brynhilds Skam og Hevntørst, om Fostbrødre-Svig,
om Gudruns Hustru-Kvide over Völsungens Lig! —

Og lad saa Harpen klinge til Kjæmpekvædets Maal,
Musikkens Purpurfolder om rhytmehamret Staal!
Lad Ord og Toner favnes, en Elskovspagt saa ren
som Hellas’ Tempelmøde mellem Farvepragt og Sten.

De samme dybe Strenge, den gamle Mesterhaand!
Hvor ofte var jeg samlet med Venner i din Aand!
O, var de her og lytted! ... Børn af det unge Rom,
har I en Sangbund aaben for de Toner, der kom?

Forstaa vel eders Hjerter den ædle Minnesang,
med Lærkens Flagre-Stigning og Ørnens Vingefang,
saa inderlig som fyrig, driftstærk og slægtskabsøm,
Søskende-Aanders Møde i en Lidenskabs Drøm?

dens oversalige Vemod, Nuets skjælvende Lyst,
hvor Fortidslængsler hulke og Fremtidsangst faar Røst,
dens evige Ro, som tystner selv Valhal-Hornets Klang
i Pigens Kaarings-Hilsen fra Spydhøstens Vang? ..

Aa jo, de kjender Elskov og Elskovs Poesi,
de sirligste Sonetter fordybes Tanken i;
de nynner, medens Fingren det tynde Mundskjæg snor,
Troubadour-Serenaden og Normas Præstekor.

Saa blunder de, — det kan de: ,,Bestandig et og et,
og det ene saa kjedsomt!'' ... Nu vaagner de dog lidt:
Et rent barbarisk Virvar! Gud bevare os vel!
Rossini, hvor du stormed saa skjønt i Vilhelm Tell!''

Valkyrieridtet tordner over Bjergkammens Skov,
Lyngnister gjennem Skystøv under Lufthingstens Hov,
fra Sadelbommen slingrer det blodige Heltelig,
de vilde Luftstod hvrinske mellem Valmøers Skrig.

Jeg hører det alene blandt Romerne, som før
Germaneren har hørt det, dødtræt og smerte-ør,
naar bøiet over Skjoldets forhugne Kobberrand
han tømte Blodets Kilde i Kolossæums Sand:

Fra tusend Togafolder lød Egeskovens Sus,
Vilddyrets Hyl som Hvrinsken lød i hans Matheds Rus,
Valkyrieskriget hilste ham i bloddrukne Hvin
fra hede Jomfrulæber bag Vestalinde-Lin ...

Hvad vil jeg her, hvor Intet af mit Væsen faar Svar?
en Fremmed og en Fjende, Germaner og Barbar!
Med Søndenvinden drage mine Længsler imod Nord,
jeg kjender mig saa rodfast i Hjemlandets Jord.

I Saga-Tryllekredsen, ved Romaborgs-Ruin,
jeg føler først tilfulde, dens Grændse er og min:
Fra Islands Jøkelfjelde til Alpekjedens Bræer,
dèr fatte vi og fattes, og vi leve kun dèr.

End dybere dog rører sig, af Tonestormen vakt,
en Hjemve, der saa længe snart trodsig, snart forsagt,
har set i Drømme bort over Dalens Taagedunst
til dine evige Tinder, du store frie Kunst!

Rhinguld, — røde Rhinguld, — urustnelige Fund
ved den graagule Tiber, hvor <i>jeg</i> dig sanker kun!
hvor kaldende som Aftenklokkers lønlig-fjerne Klang
toner i mine Hænder din runeristede Spang!

Ærværdige Mestersanger, Germaniens Dobbelt-Skjald,
hil dig, der mellem Hytter har hvalt en Høiloftshal!
Velsignet midt i Larmen af Døgnets Værksteds-Flid
din Syngens og din Sigens høibaarne Helte-Id!

Er Slægten ganske udlært i Dverges Smeddesæt,
der fødes dog en Siegfried, hvis Haand det er for let;
han sveiser selv tilsammen sin Faders brudte Sværd
og kløver Dværgens Ambolt til Prøve for dets Værd.

End naaer til Solsky-Tinden den stærke Fod, som <i>vil</i>,
for den, der vover Mødet, Heroerne er til;
blev Tiden nok saa nøgtern, din Nadverkoral
kan kaste den i Støvet for Kunstens hellige Grâl.
</body>
</poem>

<poem id="gjellerup2017120606">
<head>
    <title>Cor cordium</title>
    <subtitle>Stanser, skrevne efter et Besøg ved Shelleys Grav</subtitle>
    <firstline>Jeg vandred mellem Grave, speided om</firstline>
    <source pages="62-67"/>
    <keywords>shelley</keywords>
    <quality>korrektur1,kilde,side</quality>
</head>
<body>
<nonum><small><i>Cor cordium</i> (Indskrift paa Shelleys Grav).</small></nonum>
<nonum><small><i>Here lies one whose name was writ in water.</i></small></nonum>
    <nonum><small>(Indskrift paa Keats’ [,,Adonais’''] Grav.)</small></nonum>
<nonum><small><i>These are two friends whose lives were undivided ...</i> </small></nonum>
    <nonum><small>(Indskrift paa Trelawnys Grav, umiddelbart ved</small></nonum>
    <nonum><small>Siden af Shelleys. [Aarstal 1881.])</small></nonum>

    Jeg vandred mellem Grave, speided om
        blandt Monumenter, hvor de groede tæt
    som Liljer i Cypresseskyggen, kom
        igjen til Muren, stirred adspredt træt
        paa Basreliefet af Miss Harriet
    N. N., — lod Blikket synke mod en lav,
        græsrammet, overskygget Marmorplet,
    saae pludselig et ,,<i>Cor</i>'', halft bladskjult, gav
et Skrig, sprang frem og stod foran din hellige Grav.

    Saa blomsterløs! — ak, Blomstens Liv er kort
        og skjønt, som dit var, og den sidste blandt
    det blegeste Violkuld aanded bort
        sin Duftsjæl nys til Vaarens Vind, der svandt
        med den, — et Sted maaske, hvor <i>din</i> den fandt.
    Akantusblades yppige Overflod
        af Saftgrønt gynged over Tavlens Kant,
    skrev paa dens Plan med Skyggetegn og lod
dem blandes dunkelt nok, — og strøg saa hvad der stod.

    Det var, som fødtes drømmende paany
        hint gamle Søiledigt af Blad og Sten:
    som groede fra den Plet, der gav sit Ly
        til Asken af den britiske Hellèn,
        en Søiletype, uden Plet og Men,
    fuldt værdig til at løfte seierssæl
        Fremtidens Tempelbue, marmorren
    og frodig, præget af din lyse Sjæl,
stenstærk og plantelet, med Løvværks-Kapitæl.

    Men rundt om var Sirokkoluften sur
        af Plantedunst og miasma-mæt, — og skraas
    henover Aurelians forfaldne Mur,
        der skilte end Campagnens Sump fra os,
        jog jerngraa Skyer, et regnbelæsset Tros
    i Ørkenvindens lange Seierstog.
        Tungt veied mod det lave Taageflos
    Cypresselundens mørke Fanebrog,
mens Pinjens Naalesyd steg fra dens dybe Kog.

    Fast mellem Taage-Drift og Krone-Svei
        stod Cestius Pyramiden som et Skjær
    blandt Skum og Bølger ... Da de jorded dig,
        berørte alt dens Skyggetop, saanær
        halvandet Aar, en navnløs Grav med sær
    beskeden Indskrift over En, hvis Spand
        af Dage rummed ei hvad han var værd:
    din Digterbroder, Adonais, han,
hvis neppe myndige Haand skrev her sit Navn i Vand.

    Nei, — planted det i Hippokrene, lig
        en Nøkkerose, der maa skjærmes lidt
    mod Sol, knopaabnet i en stille Vig
        af kjøligt Skyggegrønt, mens ude midt
        paa Strømmens Himmelspeil der vugges et
    med Lotos-Glands og Duft, — dit Sangernavn,
        en Blomst, der visner ei, om nok saa hedt
    er Solens Flammekys; — dér fandt det Havn,
da Jordens Bølger bar dit Lig i deres Favn.

    Dag, da vor lunkne Jord en Ildsjæl misted! —
        Dag, da Britanien ved en Seilbaads Vrag
    et større Skibbrud led, end Spanien fristed,
        da dens Armadas hundred Orlogsflag
        flød paa Kanalens Vover! — Uveirs-Dag,
    da ihukommende sin Sangers ,,Hør!''
        Vestvinden greb hans sidste Aandedrag,
    der fyldte bævende en Boble skjør
og klar, — et Perleblink i Havets Skumflorslør.

    Dødsdag, der hist fra Spezias kornblaa Bugt,
        saa tidt du manes frem af Aarets Røst,
    udbreder Timevingerne til Flugt, —
        en Havørn fra Levantens Klippekyst —
        og løfter i din Klo den sjældne Høst
    fra Middelhavets golde Bølgespor:
        hans evige Krands, hvis Straaler paa dit Bryst
    om Fjederhammens Uveirsmørke snoer
af gyldent Farvevæv sin brede Regnbuegjord! —

    Døgn, der blandt dine Brødre straaler mer,
        end blandt de Klipper, som bag Taagedrift
    fra Golfens Leie først din Vaagnen ser:
        Carraras Tinder lyse med hver Rift
        hvid af Udødelighedsstenens Skrift! —
    Hvorledes skal de Dødelige bedst
        modtage dig og mindes din Bedrift?
    med Klagesange eller Seiersfest?
Engel — Dæmon? hvad er dit Navn, storladne Gjæst?

    For hvo af os kan se, i hvilken Haand
        Skjæbnen har gjemt, hvad der fik dyrest Værd?
    hvad bedst er for den dødelige Aand —
        Slum eller Drøm, Fred eller Ledingsfærd,
        Død eller Liv? — og mindst veed jeg det her,
    hvor Livets Lyst af Dødens Ro er skræmt,
        hvor andagtsstillet tier alt Begjær,
    hvor Verdens Lokketone kun forstemt
og brusten klinger hen, og neppe hørt er glemt.

    Og halft misundende er sænkt mit Blik
        mod Tvillingtavlen her, hvor Griflen skar
    et Navn, som Afglands af dit eget fik,
        <i>Trelawny</i>, han, hvis Haand sit Hæders-Ar
        bevared fra hin Time, da den bar
    dit Hjerte uforbrændt fra Dødens Baal,
        hvis Flammer spilled over Søens Glar,
    og jorded det med Askens Urne-Skaal
i denne Grav, til sidst hans trætte Længslers Maal.

    For tvende Aldre veksled, og endnu
        i vort Aarti, som sent i Seklet groer,
    saae denne Stad — saa evig ei som du —
        et Pilgrimslig, der over Havet foer,
        valfarte i sin gamle Korsgangs Spor
    og søge sig sin Hvile Vennen næst
        og blande, fjernt fra Englands Moderjord,
    fostbroderlig endnu som Gravens Gjæst
med lunkent Oldingestøv din Ungdoms Askerest.

    ,,Hjerternes Hjerte'', som utrættet slog
        for Frihed i Titanens Kjæmpebryst,
    igjennem hvilket Smertestormen jog
        og Forudnydelsen af Fredens Trøst,
        naar Ørnen faldt, hvis Næb sin blodige Lyst
    mætted paa dig, — naar Gudelænken brast,
        der bandt — skjøndt ædt af tusindaarig Brøst —
    Tankens Martyr til Anstødsklippen fast, —
naar Himlen selv blev klar af Jordens Sabbats-Rast!

    O du, der altid var hvad Venners Blik
        saae sidst af dig til Afsked aabenbaret:
    Et Hjerte, blødende af Dødsbraad-Stik,
        ei opbrændt af sin Ildsjæl, men forklaret! —
        Hjerte, om hvem først Hjerterne sig skared,
    da længst var stillet al din Sorg og Nød! —
        Du, som i Live fik af Faa besvaret
    den Kjærlighedens Strøm, der overflød
af dig, som Salveduft af Offervasens Skjød! —

    Hvor skjønt er her det lidt af dig, som Vover
        og Flammer kunde Dødens Rovhaand række,
    fredet af ham, der ved din Side sover!
        Det simple Leie, hvor I hvile begge,
        her, hvor dit Snilles lyse Søilerække
    krones af Kjærlighedens Arkitrav,
        vil mer end Pantheons hvalte Kuppeldække
    fastholde mangen fremmed Pilgrimsstav —
som min, der sent forlod den dobbelt hellige Grav.
</body>
</poem>

<poem id="gjellerup2017120607">
<head>
    <title>Giordano Bruno</title>
    <subtitle>Linjer, skrevne ved Efterretningen om Monumentets Afsløring</subtitle>
    <firstline>Som Kjætter brændt af kronet Munkehad</firstline>
    <source pages="68"/>
    <quality>korrektur1,kilde,side</quality>
</head>
<body>
Som Kjætter brændt af kronet Munkehad
til Pøblens Lyst, til Trøst for ængstet Hu;
opreist som Martyr i den evige Stad
af Folkets Hænder, Mørkemænd til Gru —
det var din store Lod. Og da som nu,
hvor du end staar, paa Sokkel eller Baal,
du rager op, et Aandens Høidemaal,
hvor Slægtens Væxt kan sætte af sit Mærke.
Hin underjordisk-røde Sværmer-Ild,
hvis Flammer, pusted’ op af blege Klerke,
var selv din Æter-Ildaand alt for stærke,
den er ei slukt, blev den end mindre vild. —
<i>Der</i>, hvor dens Tunger slikkende har tændt
omkring din Marterpæl de tørre Ris,
den hvæser end med lammet Raseris
Ondskab om Trinet af dit Monument.
<i>Da</i> maatte vel for den dit Kjød dog gyse, —
<i>nu</i> kan den kun dit Marmor-Smil belyse.
</body>
</poem>

<poem id="gjellerup2017120608">
<head>
    <title>Niels W. Gade</title>
    <toctitle>N. W. Gade</toctitle>
    <subtitle>Prolog ved Mindefesten i Det kongelige Theater d. 7. Januar 1891 (efter Ossian-Ouverturen)</subtitle>
    <firstline>Vel rørte sig til Bifald eders Hænder</firstline>
    <source pages="69-73"/>
    <dates>
        <performed>1891-01-07</performed>
    </dates>
    <quality>korrektur1,kilde,side</quality>
</head>
<body>
Vel rørte sig til Bifald eders Hænder,
    dog alt de synke jer i Skødet slapt,
thi Flammen, som i Ungdomsværket brænder,
    viser jer klart, hvad eders Land har tabt;
og vemodstungt fra Tonedigtet vender
    sig Tankerne mod ham, der har det skabt —
og intet skaber mer — til hvem ei længer
vor Tak og vor Begeistrings-Hyldest trænger.

Kun i hans Værk I kan fra nu af møde
    den Mester, som var eder kjendt og kjær;
men dette lange Livsværks Førstegrøde
    er end saa frisk og har saa lødig Værd,
som da den i et nordisk Tone-Øde
    uvarslet fremstod for at varsle dér
et <i>Kunstner-Liv</i>, som disse Dage jorded —
et <i>Kunstens-Liv</i>, som endnu fører Ordet.

Den tyske Muse for de kyske Toner,
    der raader fra Naturens dunkle Klang
til Strengespil fra Aandens gyldne Zoner —
    hun lytted undrende; — for første Gang
en nordisk Svend hun som sin Yndling kroner
    og bærer ham med mægtigt Vingefang;
den unge Mesterhaand dog myndig peged
mod Fartens Maal: et lidet Land — hans eget.

Hun fulgte ham til Sjølunds fagre Sletter,
    hvor Bøgens Silke flager lyst i Vaar;
Skærsommernattens Drøm i lyse Nætter
    ved Sundets Bredder nye Syner faar,
mens Trolde deres Tag paa Piller sætter,
    og Dandsen let igjennem Lunden gaar;
til Elverhøi han lagde hendes Øre,
og Verden veed, hvad Skjønt hun fik at høre.

Ei kunde det de Tvendes Pagt beskjæmme
    at Folk mod Folk foer frem med Herreskjold:
hjemkommen lod han os ei sidde hjemme,
    indsnevret af en Dannevirke-Vold:
ham var ei nok sit eget Værk at fremme,
    for tyske Aanders Tog blev han Herold: —
Han bænked os som Verdenskunstens Gjæster,
Opdrager blev han os og Læremester.

Vi saae ham alle Lærerkaldet øve,
    mindes, hvor færdigt Foredraget lød;
men mangen veed, hvor Prøve efter Prøve
    han tolked Værkets mindste Led og gjød
sin Aand i Alt og ildned selv den Sløve;
    saa trofast <i>tjente</i> han, der myndig bød:
Selv Stormand — i sin Kunst hos os den første -
han bøied ydmyg-stolt sig for de Største.

Saa aldred han, mens Værk til Værk han føied
    og lærte os det Bedste at forstaa;
hans ranke Ryg dog Støvets Aar ei bøied,
    kjækt rysted han sin Lokkemanke graa;
der tindred festlig Kjerteglands i Øiet,
    men Barnets Uskyld-Smil om Læben laa:
et Barn han var af dem, der aldrig æres
for høit, — thi Kunstens Himmerig er deres.

Og just som mod den glade Fest det stunded,
    der samler om hint Barn fra Bethlehem
Alle, hvis Barnesind ei bort er svundet,
    og tænder Lys i rigt og fattigt Hjem —
da var hans Lys brændt ned, hans Glas udrundet,
    og Juleklokken sang hans Reqviem:
med Ring om Ring af Malmets Tone-Vover
den bar sit Sørgebudskab Verden over.

Han overleved ei sit eget Snille
    og ei sit Verdensry; han var ei træt
af Livet, men han kunde ei og vilde
    ei følge Tiden, hvor den arted slet;
han saae en Slægt, der ei var ung men lille,
    og hørte Lavhed haane Høiheds Ret;
da vendte han sig bort mod svundne Dage,
han saae ei længer frem, han saae tilbage.

Og han, hvis første Toner Ossian maler —
    nu selv han som den skotske Barde sad,
naar Skumrings-Vemod til hans Hjerte taler
    og mumlende han vier sit Heltekvad
til Aftenstjernen, der saa sagte daler
    og tvætter Gylden-Lok i Bølgens Bad
og fjernt i Vest sin tavse Straale slukker,
mens Sjælens Stjerne-Øie op sig lukker, —

og Aandens Lys fra Gnist til Flamme brænder,
    og samler Helte som en Bjergets Baun,
fremfarne Ahner, hedengangne Venner,
    før Ossians Øienlyst og længst hans Savn;
dér staa de om ham, hvor han Blikket vender,
    Drotter og Sangere med kronet Navn: —
de Store, som befolked Selmas Haller,
som Skjalden kaldte, som paa Skjalden kalder ...

... Han saae ei længer frem, han saae tilbage!
    Men saae han fremad end med hævet Bryn,
det var ei did, hvor Tidens Skyer jage,
    men hvor han skimted alt det Lys, hvis Lyn
sent eller tidlig krydser vore Dage
    saa blændende, at for vort sløve Syn,
der har et jordisk Sandseslør fornøden,
det sortner med det Mulm, vi kalde Døden.

De Regnbuefarver, som i Taagen spille,
    brast - -: Glands i Glands for Aandens Seerblik
Hans Sjæl, de klare Tonebølgers Kilde,
    fra Larmens Land bort til sin Hjemstavn gik,
hint Verdens-Ocean, det store, stille,
    der bruser dybt i Sfærernes Musik: —
Livsmelodien toned salig bort
i Evighedens hvilende Akkord.

Om I den evige Akkord fornemmer
    gjennem den vekselrige Melodi,
og under Værkets lydelige Stemmer
    ane den skjulte Enheds-Harmoni,
og se, hvad let en Kunstners Samtid glemmer:
    den mægtige <i>Personligheds</i> Værdi: —
da er I her ei længer <i>Sorgens</i> Gjæster —
da hædres <i>den forevigede Mester</i>.
</body>
</poem>

<poem id="gjellerup2017120609">
<head>
    <title>Ved Keiser Friedrichs Død</title>
    <subtitle>Trykt i Nationaltidende Juni 1888</subtitle>
    <firstline>Jeg havde stemt en Luth til kjælen Leg</firstline>
    <source pages="73-78"/>
    <quality>korrektur1,kilde,side</quality>
</head>
<body>
<nonum><right><small>Den Lebenswürdigen soll der Tod erbeuten? </small></right></nonum>
<nonum><right><small>Ach, wie verwirrt solch ein Verlust die Welt!</small></right></nonum>
<nonum><right><small><i>Goethe</i> om Schiller.</small></right></nonum>

Jeg havde stemt en Luth til kjælen Leg,
    til Elskovsdrømmes bløde Harmonier
    med Sommerklang fra Skovens grønne Stier, —
et Suk, et brustent, fra dens Sangbund steg,
og Haanden skjalv, og Lunets Alfer veg.
Jeg gik mig ud i Gry at fylde Brystet
    med Foraarsluft og Øret med Musik
    af Stær og Lærke, men ihvor jeg gik,
det var, som Torden af Kartover rysted
    den blege Luft, under hvis Taageflig
en Poppelrad, som Solen mat forgyldte,
stod plantet som Standarter, floromhyllte.
    Var det et Varsel om Europas Krig?
    Var det Salutten for et Hersker-Lig?
Thi Tvedragts-Aanden saaede ufortrøden,
og Verden tav: den vented Keiser-Døden.

For anden Gang i dette unge Aar,
der slog med ublid Haand saa dybe Saar,
vi skulde se det største Scepter glide
fra prøvet Haand! Og var det første Gang
en Olding, mæt af Hæder alt, hvis Haar
længst under Kronens Guld blev sølverhvide,
hvis Dødsbud mindre havde Sorgens Klang,
end til vor Ærefrygt det stille talte; —
saa gjaldt det nu, naar paa den halve Stang
det tyske Keiserbanner atter dalte,
en Manddomskraft paa Livets Høidepunkt,
da Gammelt end formæler sig med Ungt
og Frugten vandt, hvad Blomst har tabt i Fylde;
en Kjæmpeskikkelse af Siegfried-Art,
skabt som det Hersker-Ideal, vi hylde,
stærk som en Eg og rank som en Standart.
Man troer at se den Gamle fra Kyffhåusser
forynget træde frem som Tysklands Keiser
i Trængslens Tid, en <i>Fredrik Barbarossa</i>
af Henrik Løves Folk og i hans Land, —
fuldt ud en Tysker, men kun halvt en Preusser.

Se ham, som Mestren fra Borghés-Paladset
har holdt ham fast paa Lærredet: — en Mand!
en Kriger? ja: — under den stride Rand
af Skjæggefylden blinker Staalkyradset,
halvt dækket af det brede Ordens-Baand,
Kommando-Staven knuges af hans Haand.
Vel har han vinket Vaaben frem mod Vaaben,
han styred vel Stridshingstens blodige Gang,
Seirherren fra Sadova og Sedan, —
og dog — en Fredens Mand! se Panden aaben
og Blikket mildt, tungsindig mod dig rettet;
det sænker ei til Trusel sine Bryn,
men skyggende, som om det, tidlig trættet
af Kampens frygtelige, svovlblaa Lyn,
nu søgte Solens Gry — (og ikke den
,,fra Austerlitz'') — til Hvile for sit Syn.
Er Tidens Stikord ,,væbnet Fred'', — dens Billed
er her livagtig dig for Øie stillet, —
et Drømmebilled snart, der svandt igjen!
Og hør hans Bud, hans første Ord til Folket!
Verden har hørt og undret sig, fordi
saa meget af dens eget Hjertesprog
blev denne Gang af Hersker-Læber tolket;
aandende op, den mente alt, deri
et Varsel om en bedre Tid at spore,
som vendtes der et Blad i Seklets Bog
og førte med en Luftning af hans store
Forgænger-Navnes Aand fra Sanssouci.
Men ak! hvor finder <i>denne</i> ,,sorgløst Bo''?
Ei i Rococo-Sales lyse Rum:
i Mausolæet, der med klassisk Ro
som Slottets Nabo stum venter — <i>en Stum</i>.
Just hine Ord, der vidt og bredt gjenløde,
erindred bittert om, at deres Røst
var alt hjemfalden som en Førstegrøde
af dette Liv til Dødens golde Høst,
og at af Resten Dag for Dag en Strimmel
blev lydløst meiet af den graadige Le.
Da steg en Bøn imod den høie Himmel,
samdrægtig, som i Fyrste-Nød maaske
der aldrig bades før: ,,Almægtige Gud!
spar dette <i>Menneske</i> i Keiserskrud!''

Europa, Moder! Fælles-Fødelandet
med Riger til Provindser og med Sprog
for Dialekter! samlet fast, og dog
saa sammenstykket og saa sælsomt blandet
som hin Kolos i Daniels Seer-Bog!
End aldrig var du skilt som nu, da Tiden
er splittet selv, og da dens Mænd er delt’
til deres indre Marv af Spørgsmaals-Striden —
utaalsom Tro og overmodig Viden,
der lover Alt og holder Intet helt, —
mens Racehadet snart sig lyssky lister,
og skriger snart som Uveirsfugle lydt!
Træt af Despoter og af Anarkister
du fæsted alt dit Blik, som længe ledte
efter et Hvilepunkt, et fast men nyt,
paa denne Throne i din gyldne Midte,
og din Fortrøstning til den Drot du skænkte,
som nu dens anden Dobbeltkrone bar;
det var til denne tyske Mand, du trængte,
mens Frankrig skraaler om en Skryder-Nar,
og Rusland knevles af den tavse Czar.

Han var dit Haab. Det leved op paany: —
Den Syge hæved sig fra Hovedgjærdet,
Livsviljen seired, Febren maatte fly.
Og skjøndt vi skimted end Damoklessværdet,
der gaves Stunder, da vi glemte fast,
hvor skjørnet Traaden var, hvor let den brast,
saa myndig lyste Kronen om hans Hoved: —
Han ikke leved blot, han hersked alt!
Hvad længst som Prinds han havde Verden lovet,
begyndte han at faa til Live kaldt; —
da banked Skjæbnen paa med Knokkelkno.
O, hvilket Skue bød han til det Sidste
den Verden da, som snart han skulde miste,
som skulde miste ham! med Forsyns-Tro
<i>som Menneske</i> han Døden saae i Øie
og peged taalmodstærk imod det Høie;
<i>som Fyrste</i> kjæmpede han Skridt for Skridt
med Døden, for med Viljeskraft at vriste
hvert Nu fra den og stemple det som sit;
regjerende indtil den sidste Dag.
Den kom, og Keiserborgen strøg sit Flag.
Snart hæve nu Kartover deres Røster
til Gravsalut selv paa det golde Cap
og fjernt paa Ceylons palmesmykte Kyster,
mens Mausolæet som et Moloch-Gab
sig lukker om det andet Keiser-Lig.
Og med et ,,Fred med eder!'' vender Verden
sit stive Blik frem mod den nære Krig.
</body>
</poem>

<poem id="gjellerup2017120610">
<head>
    <title>Ode til Wartburg</title>
    <subtitle>Ved to Elskendes Besøg</subtitle>
    <firstline>Wartburg, du klippebaarne!</firstline>
    <source pages="96-98"/>
    <quality>korrektur1,kilde,side</quality>
</head>
<body>
Wartburg, du klippebaarne!
    Borghærens Veteran!
    Jeg ser dig over Bøg og Gran
hæve de stærke Taarne;
    alt kommer Tag
    og Gavl for Dag,
Husmur og Grundvold følger;
frit seiler du — et Pandserskib paa grønne Bjergebølger

I sagn-omfløine Tinder,
    du hvalte Borgkapel,
    der gjemmer tavst et Ekko vel
af Pavens Overvinder; —
    du Høilofts-Sal
    Sangkampens Val,
og du, Ringmurens Pandser,
som med et tusendaarigt Flor Legende-Rosen krandser: -

Modtag de To, der komme,
    saa fromt et Pilgrimspar,
    som nogen Stund begeistret var
i dine Helligdomme;
    oplad for dem
    dit gamle Hjem
af Mindeskatte rige,
lad al din stolte Ridderpragt af Tidens Gravmuld stige!

De er dig værd, de Tvende —
    dig, Tysklands Hjerte, værd!
    for Alt, hvad evig du har kjær,
lyst deres Hjerter brænde; —
    med Smil og Ord
    de sammensvor
sig fast, som Elskov binder: —
hinanden tro, som de er tro din Aand og dine Minder.

Du Plet, hvor Romerriget
    fandt Tysklands Grændsesten!
    Du faste Klippeborg, hvor <i>En</i>
mod Pave-Hære kriged!
    Se, Dogmer groer,
    og deres Spor
med Ukrudt fyldes, medens
der dyrkes ny: een Tro kun staaer urokket: Kjærlighedens.

<i>Den</i> Kjærlighed, der ikke
    flagrer paa maa og faa
    med Sommerfuglevinger smaa
for Blomstervin at drikke,
    men spreder ud
    paa Villiens Bud
Slagfjer af Ørn og Svane
og søger mod et evigt Maal sin egen Himmelbane.

Dens Tro har ingen Pave,
    gjør ei for Aflad Gjæld,
    den knæler i et Borgkapel
blandt ridderlige Grave;
    et Minnekvad
    paa Læben, glad
til Kamp den Verden møder;
stolt paa dens pandserklædte Bryst Legenderosen gløder.

Den er vor Stjerne-Varde,
    vor Borg, hvor Gud befoel
    at heise kjækt mod Lyn og Sol
vort Hjerteblods Standarde;
    i Klippen dybt
    den grov sin Krypt
mod Himlen staar dens Taarne:
sit Billed hilser den i dig, Wartburg, du minde-kaarne!
</body>
</poem>

<poem id="gjellerup2017120611">
<head>
    <title>Foraar</title>
    <firstline>Over Markerne stryger en Søndenvind</firstline>
    <source pages="98-100"/>
    <quality>korrektur1,kilde,side</quality>
</head>
<body>
Over Markerne stryger en Søndenvind
saa vinter-vilter, saa vaarlig lind,
    den jager de Skyer i Flokke,
og Lærkerne ringe alt Vaaren ind,
    Smaaklokker i Himlens Klokke.
I hver en Grøft tager Vandet Fart,
og Sundet, der laa som en Snemark bart,
    det blaaner og blinker derude
    med Seil af en krængende Skude.
End stritter Skoven med brune Ris,
    men snart, ja snart
det bølger med Silke over den bugtede Stis
    grønplettede Skygge!

Min Sjæl! du sukker! Hvad vil du mer?
Du vilde vel forme det lydige Ler
    og presse Farvernes Tube,
du vilde vel flyve med Svalernes Fjer
    og synge med Lærkernes Strube.
Du leger med Længsler, du svælger i Savn:
snart vilde du være en Skovens Faun, —
    af duftende Blade hans Leie,
    en Syrinx hans eneste Eie;
og snart misunder du Cæsars Lod:
    et kronet Navn,
Paladsernes Pragt, et Scepter med dræbende Od
    og Verden at styre.

Du famler og søger — veed selv ei hvad —
Dyk dybt i det friske Foryngelses-Bad
    fra Livets aabnede Sluser,
hvil ud i den Uro, der vemod-glad
    den hele Natur beruser.
De Løvspringsuger har vingede Skridt,
saa hurtig er Bøgens Silke slidt,
    og snart er i Himmelrummet
    de Lærkeklokker forstummet.
Snart kukker Gjøgen sit Sommersvar:
    ,,Om lidt, om lidt
een Vaar af dine, de talte, mindre du har
    at skue og aande.''
</body>
</poem>

<poem id="gjellerup2017120612">
<head>
    <title>Høstskov</title>
    <firstline>Der var saa dunkelt allerede ude</firstline>
    <source pages="100-101"/>
    <quality>korrektur1,kilde,side</quality>
</head>
<body>
Der var saa dunkelt allerede ude
ved Stranden, hvor paa Sandets lilla Pude
    glasblege Bølger vugged sig i Blund;
ei Aftnens Farver, kun dens triste Skygge
var kjendelig, hvor som en graa Uhygge
    Luftvæggen stod dér paa det stille Sund
og lukked af for baade Lys og Vind.
    Fortrædelig, af Farveløshed blændet,
jeg sneg mig trægt afsted med sløvet Sind.

Da traadte jeg herind, hvor Løvet bygger
sin Sal saa tæt, at aftenlige Skygger
    i Sommertiden alt sig samle her,
naar udenfor ved Strandens aabne Flade
de lyse, muntre Farver end sig bade
    i Himlens og i Vandets Doppeltskjær
og selv i Nattens Bolig lege Dag.
    Jeg traadte træt herind — hvor anderledes
var Alt med et, som ved et Trylleslag!

Fra bladestrøet Grund, som Foden traadte,
Til Hvælvet af den grenebygte Grotte —
    hvor lyst, hvor broget, hvilken festlig Glands!
Til alle Sider, under mig og over:
Safran og Guld, Patinagrønt og Kobber —
    rigt blandet Farvebad for Sind og Sands,
saa Øiet aabnes vidt, der stod paa klem,
    og Sindet høines, der var sammensunket,
og selv den mødige Fod vil freidig frem.

O, sig mig Skov, hvis end i dig har hjemme
en from og viis Hamadryadestemme:
    er det med <i>vort</i> Liv som med <i>dit</i>, og har
vor Alderdom sit Lys sit indre, eget,
uslukkelige Glandsvæld — lige meget,
    om Himlen smiler til den høi og klar,
eller hænger lavt, af Taage tung og sløv?
    Er du, o Skov i Høst, vort eget Billed,
naar vore Aar er i det gule Løv? —
</body>
</poem>

<poem id="gjellerup2017120613">
<head>
    <title>I Bjergskoven</title>
    <firstline>Hvad suse gyngende Graner?</firstline>
    <source pages="101-104"/>
    <quality>korrektur1,kilde,side</quality>
</head>
<body>
Hvad suse gyngende Graner?
    Hvad hvisler Løvet i Lys?
Hvad bruser den Bæk, hvad aner
    Skyggen med pludseligt Gys?
Hvad dufte Blomster og solbrændt Bar?
Hvad er Græssets Spørgsmaal og Vindens Svar?
Hvad nikke de til, de gyldne Straa,
    langs Bjergets bugtede Stier!
    Hvad staa I dèr og fortier,
        I Klipper graa?

De hundrede Stemmer og denne
    Stentavshed, der hegner dem ind —
forvirrede Drømme kun sende
    de gjennem mit lyttende Sind.
Saa gjerne jeg gad dem til Tanker befri!
En Tone fra Krattet! vil <i>den</i> staa mig bi?
Et Kluk — en Stump af en Melodi —
    en langlig stigende Trille - -
    Du Sanger i Busk, vær stille
        som jeg og ti!

Du vilde saa gjerne forraade
    din Ven det Lidet, du veed;
du prisgav, om du formaaede,
    din Hjemstavns Hemmelighed.
Lad af! dit Kvæde forstyrrer os blot!
<i>Dit</i> Maal, det kjender jeg altfor godt.
Du er drukken af Dug, som en Digter af Vin,
    du sladrer saa mangt og saa meget,
    dit Hjerte er som mit eget,
        din Sang som min!

Den sprudler ei frit — som en Kilde
    af Muld — fra dit bævende Bryst.
Du har nemmet den, da du var lille,
    har prøvet og øvet din Røst.
Du har pippet og kvidret smaat, før du sang,
og sunget hvad Ældre har lært dig en Gang.
Du har kappedes, sporet af Kunstner-Nid,
        om hvem der kom flinkest i Høiden.
        Du har beilet med Triller og Fløiten
        i din Elskovs-Tid.

Af <i>mit</i> Kuld, ikke af <i>deres</i>
    er <i>du</i>, hvis Sang jeg forstaar.
Skabte af Attraa vi næres
    med Frygt og Haab et Par Aar.
Af en Favnfuld Savn og en Haandfuld Lyst
blandtes og sattes os begge i Bryst
et Sangerhjerte; det hulker og ler —
    men hine er anderledes: —
    ei elske de, ei de vredes
        hvad der end sker.

De hviske som legende Piger,
    som Gubber tie de kvær;
og <i>Liv</i> er hvad hine siger,
    men Dødens Tavshed er dèr.
Dog Liv og Død, som vi kjende dem ei —
hinsides vor egen og Sangenes Vei!
Thi lad os lytte og forske, vi to;
    om ikke vor Andagt kan tyde
    Barskovens koglende Lyde,
        Klippernes Ro.
</body>
</poem>

<section>
<head>
    <title>Penater</title>
</head>
<content>

<poem id="gjellerup2017120614">
<head>
    <title>Fødselsdagen</title>
    <toctitle><num>I.</num>Fødselsdagen</toctitle>
    <firstline>Se dér, den overflødige! thi hvem</firstline>
    <source pages="104-107"/>
    <quality>korrektur1,kilde,side</quality>
</head>
<body>
,,Se dèr, den overflødige! thi hvem
har vel min Fødsel gavnet? du besøger
mig ogsaa her, forhadte Fødselsdag! - -''

Med disse Ord, som Griflen ridsed vredt
paa Tavlens Vox, anklaged Elskovskunstens
navnkundige Skjald sin Skjæbnes haarde Bud,
da under en barbarisk Skytherhimmel
ved øde, tangklædt Strand, hvor Sortehavets
tordnende Brænding møder Donaus Bølger,
hans Sjæl forgik i Hjemve efter Rom.
Da saae hans Drømmeblik i Aftensol
de gyldne Tempelakroterier blinke,
og Keiserhavens Pinjer og Cypresser
tegne sig mørkt mod Himlens Gyldenrand;
og kjælen Hvisken kom fra Myrtheskyggen,
hvor just Dryadens levende Lampetter,
de smaa Ildfluer, tændtes hist og her
og stille svævende med magisk Skjær
belyste snart en Fauns fortrukne Læber
snart en Gudindes kolde Marmorsmil.
Dog Stormens Vinger vidsked Synet ud
og ætsed Øiet klart for fagre Drømme
med bedske Havsalt-Stænk; og gyngende
paa Bølgetoppe skreg de hæse Maager
haanlig som Choret i et Satyrspil.
Da spændte stramt hans Kno sig over Griflen,
og Vers, bevingede af Savn og Had,
han skikked hjem til Roma fra Exilet,
han, hvem den Cæsar-lydige Verdenstad
et Aar tilforn bekrandsed og tilsmiled.

Fuldmange Aar er gaaet, siden hin
landflygtige Digters Klagesang jeg læste,
og selv landflygtig fra det Pigehjerte,
jeg søgte mig til Hjem, forbandende
som han min Skjæbne, i ungdommelig
Fortvivlelse tog disse Ord til Valgsprog
for Fødselsdagen, da dens tomme Plads
i Almanaken meldte sig paany.
Fast var de svundne mig af Sind og Tanke.
Men da iaar <i>din</i> Fødselsdag, saa kjær
for mig, en Hilsen af min Pen begjærte,
randt disse mørke Vers mig strax i Hu.
Thi ogsaa du, min Elskede! har hadet
denne dit Livs uskyldige Mærkedag
og vist uvillig bort de ydre Tegn,
som Skik og Brug gav den til Attributter.

Landflygtig var du, lidende af Hjemve
ei efter Hjemmet, du forlod, ak nei: —
efter det Hjem, du havde haabet just
at finde i det Fremmede. Dets Grundsten
laa i dit Hjertedyb, men ingen bygged
derpaa, man kaldte det et Luftkastel.
Og hvad du savned, det var mere værd
end nogen romersk Lydias Smil og Kys,
ja end Qviritterfolkets Laurbærkrandse:
de skygged ofte over Øienlaag,
hvis Vipper blinked sky mod Sandhedslyset.
Dog hvad <i>du</i> savned, hvad du havde drømt
en Gang som dit, ja troet med barnlig Tillid
ufeilbart maatte falde i dit Skjød —
det var det Ægte, var den sunde Kjerne
i Livets altfor ofte hule Skal.
Du fandt det ei. Først studsed du, og saa
lidt efter lidt — gik Øiet op for Savnet.
Man gav dig Sandselyst for Elskovsandagt,
Morskab for Glæde, Selskabsliv for Omgang,
artistisk Løshed i Moral og Kunst
for fribaaren, opadstræbende Kunstneraand.
Og hvis du klaged, fik du smukt forklaret,
det var den rette Oversættelse
af Ungdomsutopi til Alvorsliv.
Saaledes stod du fremmed, uforstaaet,
blandt Folk, hvis Guld for dig var Regnepenge,
for hvem <i>dit</i> Guld var skjult som Rhinens Skat.
For hvert et Aar blev klarere dit Tab,
din Afstand større fra din Ungdoms Krav;
og saa forbanded du den Dag, der viste,
at end et Aar, et frugtesløst, var lagt
til Livets Maal og intet havde bragt
af hvad din Tro som Livets Indhold priste.

Saaledes var det, men det <i>er</i> ei saa.
Nu føler du dig først forstaaet og skattet
af En, du selv kan skatte og forstaa.
Din Tro, der fast af Skuffelser var måttet,
vil Haand i Haand med hans vel fremad naa
og se, at Livet selv som <i>sit</i> bekræfter
hvad Stort og Skjønt din Sjæl har længtes efter.
Den ægte Grund, dit Væsen hviler paa,
skal du erkjende som de dybe Kræfter,
der give hele Livet Værd og Hold.
Og Veien, som vi vandre til det fælles,
evige Maal skal ikke blive gold: —
Kjærligheds søde Fryd, som aldrig ældes,
og ydre Ære — ogsaa den skal tælles
til det, der sent tilfaldt dig mangefold.
Thi mød ei længer denne Dag med Vrede
og rynk ei de smaa Bryn, naar vi berede,
hver Gang den kommer, en beskeden Fest!
Byd den velkommen som en værdig Gjæst!
For naar den melder, at et Aar er gaaet,
den bringer ogsaa Bud, at du er naaet
længere bort fra hin Tids Sorg og Savn,
videre frem mod Fredens sikre Havn.
</body>
</poem>

<poem id="gjellerup2017120615">
<head>
    <title>Nytaarsaften i Dresden</title>
    <toctitle><num>II.</num>Nytaarsaften i Dresden</toctitle>
    <firstline>Sylvester har tændt sine Stjerner blaa</firstline>
    <source pages="108-110"/>
    <quality>korrektur1,kilde,side</quality>
</head>
<body>
Sylvester har tændt sine Stjerner blaa
paa Vinterhimlen, den dunkle;
i Stuen har Træet sin Festdragt paa,
de mange smaa Lys de funkle.
Det dufter af Gran og af Vox i Kveld,
det er Julens Farvel,
det er Aarets God-Nat. Se Vinen
fra Rhinen,
saa gylden i søgrønne Romerglas.
Sit Reisepas
faar Sexogfirs viseret vel
just nu af Engelen Gabriel.
Det maa sig vel skikke,
vi klinke og drikke
det svundne ud, det oprundne ind
os alle til Lykke og Held!
Den Gamle faar Kufferten lukt i en Fart,
den Unge ringer paa Porten snart
med alle Taarnenes Klokker;
slet ingen taaler han bliver spart,
for ham dog neppe der nok er.
Saa sjokker
den Lille i Seng med sin Rus
og vi liste ud af vort Hus.

I Stræderne er der saa mørkt, at — hys!
jeg stjæler et Kys.
Men Torvet lyser
med Lygterækker og Lampeblus
fra Speilglasruder og Hjørnekarnapper,
og rundt om ,,Germanias'' graa Gespenst
staar Folk og fryser
og stamper og knapper
Pelse og Frakker,
mens nogle stoltsere op og ned
høitidelig,
og andre gabe Kjæben af Led
ugidelig. —
Taarnuhret slaar. —
Her raabes der ,,Hurra'' — dér: ,,Pros’t Neujahr!''
I Luften Hattene svinge.
Korskirkens Klokker — Ding, Ding-Dang —
begynder at ringe for første Gang
iaar.

Den strømmer imod os den mægtige Klang
fra Hjørnet mellem de gamle Gavle,
hvor Kirken i Mørket er skjult.
Det skingrer høit, og det gungrer hult.
Tonerne mødes, Samklang de avle;
de synes at dø, men det lyttende Øre
kan fjernt dens aandige Stemmer høre.
Saa speiles ved Aarenes Grændseskjæl
et Billed i Tonernes Bølgevæld
af Livet, som det forynger
og fæstner sin Fremskridts-Gang: —
gjennem Koret af dem, der synger,
klinger Koret af dem, der sang!

Og videre ind gjennem dunkle Gyder
gaa vi, mens Kirkerne vexelvis
forkynde den nye Herskers Pris;
vi spøge og le og tale iblandt
fornuftig om Aaret, hvor hurtig det svandt,
om det ny, hvad Godt eller Ondt det byder,
vinker det mørkt, eller smiler det lyst?
om mine Arbeider, mest om ,,Saint-Just''
og om da de ringede Storm i Paris,
og hvordan mon <i>det</i> vel lyder.

Og nu, lidt trætte, vi atter staar
    i vor kjære Stue,
    hvor Ovnens Lue
har holdt sig fra Aar til Aar.
Velkomst den byder paa egne
og hele Husets Vegne
og spørger om Alt er lunt og tilpas.
I Flaske og Glas
paa Bordets Dækning dens Straaler blinke.
En Rest er tilbage — lad Romerne klinke!
En Hilsen fra Aaret, det gamle, det ny,
til dit nye Hjem i din gamle By!
</body>
</poem>

<poem id="gjellerup2017120616">
<head>
    <title>Fangen</title>
    <toctitle><num>III.</num>Fangen</toctitle>
    <firstline>Saa gaar jeg atter i Havens Gange</firstline>
    <source pages="111"/>
    <quality>korrektur1,kilde,side</quality>
</head>
<body>
Saa gaar jeg atter i Havens Gange,
    hvor før jeg kredsed som i et Bur
og græd for dig, der var fjern — en Fange
    i Fjendevold og bag Lovens Mur.

Og sammen gik vi her begge siden,
    befriet var du dog endnu ei:
saa sparsomt tilmaalt var Mødetiden,
    her var du Fange, forviist var jeg.

Nu gaar jeg ene i øde Gange
    jeg savner sødt og foruden Sorg,
jeg veed: — nu er du min egen Fange,
    vort fjerne Hjem er din Fængsels-Borg.

To Kjæmper vogte dens Port med Ære,
    endda de ei er af Vildmands-Æt —
din Troskab monne den ene være,
    den anden hedder: min Husbond-Ret.
</body>
</poem>

<poem id="gjellerup2017120617">
<head>
    <title>Husnisserne</title>
    <toctitle><num>IV.</num>Husnisserne</toctitle>
    <firstline>Paa denne Dag for to Aar siden</firstline>
    <source pages="111-115"/>
    <quality>korrektur1,kilde,side</quality>
</head>
<body>
Paa denne Dag for to Aar siden,
just saadan hen i Skumringstiden,
da halvt meubleret kun vort Hjem
stod ventende, med Dør paa klem,
og hyggeløst, tomt som et Sind,
hvor Kjærlighed end ei drog ind: —
saasnart som Ovnen med sin Lue
oplived lidt den øde Stue,
fire smaa Væsener tripped ind,
Gud veed hvorfra. Af Museskind,
var syet deres Kofter graa;
alle saa havde de Huer paa,
glorødere end Hanekamme.
Saa frit som paa en fældet Stamme
de satte sig paa Bordets Kryds,
Fødderne blødt paa Smyrnavævet,
mens over deres Hoveder svæved
fra Pladen Tæppets Silkeplyds,
som en uhyre Baldakin,
hvor med en Glød af dyb Rubin
det varme Skjær af Ovnen smelted.
Dèr sad de Smaafolk prægtig teltet.

Først mæled Sønnen, med en Stemme,
som naar man klinker, Glas mod Glas: -
,,Om fire Timer alt, saa pas,
vi har det nye Herskab hjemme.''
Kvad Datteren: — ,,Naar det nu blot
maa være tugtigt, fromt og godt.''

Men Faderen i Skjægget sukked: —
,,Børnlille! det er udelukket!
Thi, som jeg hørte, er nok Manden
Forfatter, ja endogsaa Digter,
hvad i vort Maal vil sige gal,
uden Moral
og ubekymret om alle Pligter.
Desuden er han radikal,
troer ei paa Gud og ei paa Fanden
og mindst paa Nisser. — Dens Fædre,
de gamle Digtere, var bedre!
Formodentlig bli’er disse Meubler
aldrig i Evighed betalt —
det ligner netop disse Snøbler.'' —
Hvorpaa han tavs i Tanker faldt.

Nu stønned lydt den gamle Kvinde: —
,,Ja værre er det fast med <i>hende!</i> —
For hun var gift med en anden Mand,
der lever endnu, alt hvad han kan,
og er gift med en anden, medens hun
idag blev gift med denne Skriver
i en for os usalig Stund!
Hvad kan man vente, at der bliver
af Orden, Skik og Huslighed
hos saadan En?'' — Saa tav hun vred.

Brat sprang de fire Smaafolk op.
Harm rysted hver en Puslinge-Krop,
da Stemmerne slog ud i Sang;
og gjennem Stuerne med Klang
som af et hundredaars Spinet
lød vildt den grumme Hevnkvartet: —

    	Ve, ve! — ve, ve!
    Forbandet disse Stuer,
    hvor vanhellige Hænder
    vil tænde Arnens Luer —
    med Ildebrand det ender!
    	Ve Mand og Viv,
    	paa Død og Liv
    Husnisserne dem truer!
    	Ve, ve! — ve, ve!
Vi vil gjøre Spektakler hver eneste Nat,
saa aldrig de faar paa Søvnen fat!
naar Stormen hyler i Jevndøgns-Nætter,
som Marer vi os paa Dynen sætter!
Vi drikke hver Flaske i Kjelderen tom,
vi æde alting i Fadeburet!
I Vinterføre vi støvle om
og søle til, hvor der rent blev skuret.
    Ve, ve!
Da flygte de bort hvorfra de kom —
    Se, se!
alt flygte de bort, hvor de kom fra —
    Hurra!
Og drage da brave Folk i Hus,
da ville vi være saa stille som Mus —
    Tys, tys! tys, tys!
vi drive i Krogene kun vort Spil
og tjene dem, uden de mærke dertil -
    Hys, hys!

Saa sang nu <i>de</i> — for to Aar siden.
Men da vi jo i Mellemtiden
har levet uforstyrret her
og plages ei af Nisse-Færd:
saa tænker jeg, de Smaa har fundet,
at vi har ved Bekjendtskab vundet,
og efter deres Mening nu
er brave Folk. —
    			Hvad mener du?
</body>
</poem>

<poem id="gjellerup2017120618">
<head>
    <title>Gjæsten</title>
    <toctitle><num>V.</num>Gjæsten</toctitle>
    <subtitle>Fantasi over et Fragment. —</subtitle>
    <firstline>Blæsten er tung af tøet Sne</firstline>
    <source pages="115-122"/>
    <quality>korrektur1,kilde,side</quality>
</head>
<body>
Blæsten er tung af tøet Sne
og bedsk af Øresunds Fraade.
Det er knap, at man Fyrets Blink kan se;
varende Damper og Baade
vexler Sirenens Hyl og Brøl.
Veien er kun en eneste Pøl.
Neppe at Havernes Træskeletter
Baggrundens Himmel-Mulm fortætter,
eller at dunkelt et Villa-Tag
høiner sig fast under Skyernes Jag.
Strandveien med dens Lygterader
lagde vi bag os, <i>hvor</i> vi nu vader
mindre vi veed end vi gjætter.
Det er den Herlighed udenbys!
Dog — nu blinker det op derude:
gjennem en sneomføgen Rude
bryder det venlige Lampelys,
blinker i Pytter og viser Stakittet
vædeblankt og af Flokker hvidtet.
Laagen staar paa Klem:
Træd saa ind og glem,
hvad Veien har haft af Bryderier: —

farbare ere de Stier,
som føre til et fredhegnet Hjem.
- - - - - - - - - - - -

Hvem bragte jeg med til Hellerup-Hjemmet
hin sludfulde Vinterkveld
for en Snes Aar siden saavel?
En Ven, en Slægtning, en Fremmed?
Den blege Skrift, som jeg spørger ad,
forstummer midt paa det gule Blad,
veed intet mer om dette
glemte Besøg at berette.
Men det Spørgsmaal vil ikke ud af mit Sind:
<i>hvem</i> byde de gjæstfrie Vers: ,,træd ind!''
og hvilken Gjæst har de ventet saa længe, mens brustent var Tankens Spind?
<i>Mig selv!</i> saa lidet jeg vidste deraf,
det var mig selv, hvem jeg Velkomst gav!
Mit Jeg fra den Gang — og førte du
til Huse din Dobbeltgænger fra nu,
han lader ei længer paa sig vente!
Jeg iler tilbage de mange Aar;
paany i det gamle Hjem jeg staar,
    det inderlig kjendte!
Med Andagt jeg hilser, med Vemod jeg skuer
de hyggelige, beskedne Stuer,
der rummer et Afsnit, et lykkeligt,
af vort Liv, trods Armod saa gyldent-rigt!

Hvor lyst — hvor festligt! Medens derude
under en stjerneløs Vinterhimmel
Boreas og Sirenen tude
en ful Duet (man hører en Gang
imellem en Stump af den Sammensang)
er der her den herligste Tonevrimmel.
Hun sidder histinde, inspireret
af Mesternes Mester, ved Klaveret;
den lyse Skikkelse rosarød
imod den Silhouet, den kaster
paa Væggens dybe Skarlagenglød.
Armene røre sig, ivrige Hænder hoppe,
og flinke smaa Fingre haster
henover hvide og sorte Taster — —
Snubled de lidt? aa jo, jeg kjender
den utaalmodige Knurren saavel!
Dog slaar du end et Par Noder ihjel,
og om end det Drab din Samvittighed smerter:
i Aanden, der levendegjør, den er der!
og Aanden er Beethovens, dyb og rig
og ren, som ingen anden, der talte
i Tonesprog og med Klange malte —
hans og din, der er hans saa lig,
at ofte jeg vemodsfuldt har tænkt:
til saadan en Viv just har han trængt!
det var jo <i>ham</i> just, den elskovsarme,
ensomme Mester, hvem hun skulde
med al sin livsalige Hjertevarme
skjærmet mod Verdens klamme Kulde! — —

Og træffer jeg ved Klaveret Fruen,
er Manden vel i Studerestuen
ved Skrivebordet — Døren paa vid
Gab aaben, at Tonerne ind kan trænge: —
Ja, ganske rigtig! med vinget Flid
henover Papiret flyver mer
end gaar den lette Gaasefjer
— den Fart har vel disse Toner voldt,
for det er en Vane, han har beholdt
og vil — det troer jeg — beholde længe:
at aldrig med større Iver
og bedre Held han skriver,
end naar hans Elskede leger paa Strenge.
Lad se! jeg ta’er mig den Frihed, Kjære,
lidt over Skuldren dig at kigge —
hvad just dit Arbeid monne være,
Fortælling, Drama eller Digt?
Det første! ,,<i>Rathen</i>'', ,,<i>Erbgericht</i>''
,,<i>Minna</i>'' møder mit Blik. Frygt ikke!
kun trøstig fremad, min unge Ven!
Og om du vidste, som jeg det veed,
at der vil flere Taarer flyde
for klare Øine over den
,,sandfærdige Begivenhed''
(mer end sandfærdig!) end fra din Pen
Blækdraaber, da du skrev den ned: —
det kunde vel betids dig yde
et Forskud, som du har vel fortjent.
For hidtil var du just ei forvænt
med overstadig Gunst fra Mængden.
Og dog er det min Tro i Længden
lidt trangt for Strengene at klinge,
naar Resonnansen er saa ringe.

Men at den Bog, du skriver paa
kan med sin vemodsmilde Stemme
helt ind i Sachsens Dale naa,
hvor den jo mer end halvt har hjemme —
det bliver det en skjønne Dag
(end fjern for eder) <i>hendes</i> Sag
at sørge for: det tredie Væsen
i dette stille Kunstnerbo.
End træder hun sine Børnesko.
Med Lektiebogen op for Næsen
hun trækker Munden skjævt og suger
den brunlige, ferskendunede Kind
hult mellem sine Tænder ind
af idel Iver, mens hun sluger
den bittersunde Visdomsdrik
udaf den tyske Grammatik;
i hvilken hun maa være stærk,
naar hun omplanter i Tidens Fylde
i fremmed Tunge sin Faders Værk.
,,Tidens Fylde''? Ak ja, jeg veed,
den har af Ondt som Godt bered
sit Maal til hende! Under de bløde
Barnetræk, som de svøbes dér
saa sart i Lampens dæmpede Skjær,
fastere Træk mit Øie møde: —
Træk af en Kvinde, der alt blev klog
paa Livets strenge Lektiebog!
Over den bøiede Barne-Isse
ser jeg flamme det Skjæbnesværd,
der gjennemborer en Moders Bryst, —
men ser tilvisse
ei mindre klart og den Moder-Trøst,
der gyder Balsam i Sorgens Spor: —
vor fælles spæde
og store Glæde,
den fagre Menneskeblomst, der groer
fra <i>hendes</i> Sommer ind i <i>vor</i> Høst. - - -

Klaveret tier og Pennen med,
som kunde den ikke kvidre
sin Sang paa Papiret vid’re,
naar Tonerne ikke hjalp den afsted.
Og han, der skrev, og hun, der spilled,
de sidde nu — Haand i Haanden lænket —
fortrolig paa Sofahyndet bænked’,
under Drachmanns store Ostendebilled,
og taler, som for et Ægtepar
det sømmer sig, som den Tid, der var,
og om den, der kommer; om hvad der ,,skal til'',
om Brændsel i al denne Vinterkulde,
om Indtægt og Udgift, der ikke <i>vil</i>
balancere den Vei, som helst de skulde;
men ogsaa om dristige Fremtidsplaner:
om at bygge fjernt deres Hjem ad Aare
i Fødebyen, hun elsker saare, —
og han ei mindre for fælles Minder,
dem, han med kjærlig Iver maner
til Live kunstnerisk igjen
just nu, saa tidt hans flittige Pen
derhenne sin Traad paa Papiret spinder.
Og som de skue med tvivlsomt Blik
imod det Kommende, er det næsten,
som om de pludselig Øie fik
paa mig, den Usynlige, Skyggegjæsten,
der kom tilbage fra Fremtidslandet,
og kunde melde dem et og andet
om hvad der venter dem: Solskinsdage
og mørke Tider, Gammen og Plage,
Vinding og Tab, ret ligelig blandet,
dog intet om Tab af jert dyreste Eie: —
endrægtig vandre I alle Veie ...
Fra Stuen ved Siden af spørger den Lille:
,,Hvorfor er I begge med eet saa stille?
Tal dog igjen!''
    			Mon de tale mer?
Jeg hører dem ikke længer, jeg ser
ei Stuerne om mig! Det gamle Hjem
fra de unge Dage
er sunket tilbage
i Taagen, hvoraf det dukkede frem:
Taagen af tyve Livsaar spundet
med runde Taarer og svundne Smil.
Du kjære Helleruphjem ved Sundet!
,,Fredhegnet'' kaldte jeg dig: saa hvil
der borte, fjernt i vor Fortids Land,
hegnet af mangt et Fredens Minde!
Men ofte, naar jeg har Sorg i Sinde,
naar Mismod sætter min Baad paa Sand —
da lad mig de ,,farbare Stier'' finde!
lad mig, som nu, besøge atter
i deres Hjem hint Ægtepar
og den lille lektielæsende Datter!
Hvad jeg <i>er</i> — lad det gjæste hvad jeg <i>var!</i>
</body>
</poem>

<poem id="gjellerup2017120619">
<head>
    <title>Den fyrretyvende Fødselsdag</title>
    <toctitle><num>VI.</num>Den fyrretyvende Fødselsdag</toctitle>
    <firstline>Saa mange Aar, som Jacob, Patriarken</firstline>
    <source pages="122-127"/>
    <quality>korrektur1,kilde,side</quality>
</head>
<body>
Saa mange Aar, som Jacob, Patriarken,
for Leo maatte vogte Faar paa Marken
(skjøndt det nok Rachel var, hvem han til syvende
og sidst en Hyrdetime vilde kysse);
saa mange, som Hollænderen, den flyvende,
mod evig Storm sit Dødskib maatte krydse
for blot een Nat i Land at turde stige;
saa mange, som høisalig Pharao fik
først fede og saa magre i sit Rige;
saa mange, som den store Frederik
med Hælften af Europa maatte krige;
saa mange, som - - ja, hvis min Lærdom blot
slog til, jeg kunde sikkert nok berige
Indgangen til min Carmen her med godt
og vel halvhundred Syvaarsbilleder, snart
af mythologisk snart historisk Art,
saavel af den profane som den hellige,
i alt undtagen Syvaars-Tal forskjellige —
og fylde dermed flere Pagina’r.
Dog da — om ellers noget Steds — i <i>denne</i>
Bog idetmindste intet Honorar
min Pen bestandig fremad lokker, la'er
jeg det ved dette Udvalg nu bevende,
og siger ganske simpelt: syv Aar svandt,
siden for første Gang som Gratulant
min Pen betraadte sirlig disse Blade.
Dog husker jeg, som om det var igaar
hin Dag! livagtig for mit Øie staar
mit lille Værelse i Seilergade,
og paa en Prik jeg kunde vise, <i>hvor</i>
jeg satte mig ved det ovale Bord
og i en glad Forventning om din Glæde
— thi sindrig fandt jeg min Idee — med Ord,
som Øieblikket bragte dem tilstede,
til Poesi for dig alene vied
de hvide Blade ind, af hvilke faa
er nu tilbage kun, som om de bied
endnu paa denne Fødselsdag belevne,
for saa — med dens Lykønskningsvers at gaa
til alle de beskrevne,
lukkende Bindet efter sig i Slaa.

Thi naar de andre Fødselsdage staar
paa Livs-Chausséen som Kilometerstene,
er den, som du har naaet med dette Aar,
en rigtig Milepæl, min egen Ene!
Dens Obelisk bør hegnes med et Gjærde
af frisk Buskads! Lad disse Blade være
et saadant levende Hegn! en Sangfugl sidder
deri, indbydende med kunstløst Kvidder
dig til at hvile ud i Skyggen, Kjære!
og se frem og tilbage paa din Vei,
som det naturligt er og sømmer sig
ved Milepæle. — Dette er den fjerde;
et ret anseligt Stykke af den fulde
Dagsvandring — skjøndt hvor lang den bliver ei
vi veed. ,,Ak ja'', du sukker (skjøndt du skulde
kun glæde dig derover) — ,,altfor lang
er Veien, som min Fod har lagt tilbage!
Den trættes alt, der fordum modig sprang!
hvor fløi I hen, mine svundne Ungdoms-Dage?''
Ak ja! Hvo er saa viis, ei at begræde
Ungdommens Flugt? Dog da jo Livets Gang
<i>skal</i> gaaes til Ende: er det ret, at træde
med Ønskets Syvmilestøvler Veien om
igjen og længes did, hvorfra man kom?

Troskyldig spanker Barnefoden frem
i høit, sølvdugget Græs, mens Haanden plukker
Blomster i Flæng og atter kaster dem;
igjennem vaarlys Lund, hvor Gjøgen kukker
og Nattergalen slaar, dér slynger sig
den Sti, som Ungersvend og Jomfru træder
saa let, som var det Hele Dands og Leg.
Dog haster snart den bugtede Forræder
hen til den kjedelige Kongevei
og taber i dens lige, hvide Streg
sin brune Arabesk. Ei findes Skygge,
anden end den, som kosteagtige Popler
paa Støvet tabe plettevis og rykke
tæt ind til sig, mens Solens Hjul fordobler
sin Glød — ret som om frygted de, lig Peter
Schlemihl at miste dette Tilbehør.
<i>Her</i> er det, Milepæl og Kilometer
stene, som ingen Sjæl har tænkt paa før,
ret fordringsfuldt og hyppig frem sig trænge
og sige snart ,,saa langt!'' snart: ,,ikke længer?''

Dog lad til dig dem kun det sidste sige,
og haab! — Fra nu af skal ei mer du stige,
men jevnt sig sænker Veien for din Fod.
Og selv om <i>den</i> er mødig, vil dit Mod
til Gjengjæld voxe, medens Solen mildner
sin Brand og ikke heder mer, men ildner —
lig ædeltbaarent, klaret Drueblod —
styrkende Sind og Sands med Farvefylden,
der stedse mere purpurrig og gylden
sig breder, som et overjordisk Skjær,
og sammensmelter Fjern og Nær
det Platte adlende, oplivende det Døde,
mens over Horisontens Aftenrøde
askegraa Skyer fænge, gnistre, gløde ...
De Aftenfarver er vel Morgenens værd.

Ja, hvad der for det friske Barneøie
var kun en uforstaaet broget Glands,
tændt for dets Skuelyst lidt at fornøie:
det taler til den aabne Skjønhedssands,
der lyser i en Oldings matte Blik
— som i en Ørk en Sundhedskilde springer -
taler et Sprbg og synger en Musik,
hvis dissonans-opløsende Harmoni
Bud fra et Anelsens Hinsides bringer,
som Sjælen hjerte-lutret hviler i.
Og naar — en Draabe lig paa dugget Glar —
paa Himlens Guldgrund blank og gylden-klar
hin Stjernekuldets Førstefødte skjælver,
vil Sjælen længes efter snart at folde
sin Attraas Vinger sammen fromt og holde
Andagt i Nattens stille Dom, der hvælver
sin Kuppel, af det Grændseløse bygt
og Lys paa Lys utallig stjernesmykt;
imens det mødige Legem trygt og dybt
udhviler i den evig-mørke Krybt ...
</body>
</poem>

<poem id="gjellerup2017120620">
<head>
    <title>Efterskrift</title>
    <firstline>Ti Aar — saa ubegribeligt det synes!</firstline>
    <source pages="127-128"/>
    <quality>korrektur1,kilde,side</quality>
</head>
<body>
Ti Aar — saa ubegribeligt det synes!
den næste Milepæl! Hvad kvidrer <i>nu</i>
den Fugl i Hækken? Sang den forrige
ei altfor trøstig? Har jeg ikke malet
for lyst og farverigt mit Aftenbilled?
Der gives Aftener uden Solnedgang
og Stjerner, Aftener, tæt i Taage hylled’,
sludfulde, barske, stormforfulgte Aftener;
fuldtvel vi kjende dem, vi Mænd fra Norden.
Og hvis din Livsens-Kveld nu blev en slig?
Ja, hvis det Værste hændtes, som jeg neppe
at tænke vover og maa tænke dog —
hvad Trøsterigt kan jeg dig da forjætte?
Saa spørger jeg mig selv og ser dig dybt
i Øiet — og jeg bliver vaer et Glimt
derinde, som jeg kjender vel, men ei
har altid kjendt. For det har tændt sig selv
umærkelig, lidt efter lidt, som om
en Straale langsomt borende sig trængte
igjennem fra et dybt forborgent indre
Lysvæld, der ikke har sin Glands paa Borg
fra Lykkens Sol og ei fra Glædens Stjerne,
men straaler uforanderligt, i evig
Forklarelse, hinsides Lyst og Ve.
Jeg ser det Glimt saa seirrig tindre nu,
og anende jeg ser det sprede Glands
paa hvad det skuer, gjennemflettende
selv Taagens triste Graa med Regnbuefarver.
Jeg ser det undrende; og jeg forstaar: —
du, som var altid klog, er bleven viis,
og vorder visere for hvert et Døgn,
der drager dig forbi med Dagens Syner
og Nattens Drømme — visere for hvert
et Aar, der med forgængelige Blostre
og Sneens golde Flokker strøer din Vei.

O, lad mig kysse andagtsfuldt dit Øie,
der hilser mig med dette lysende,
hinsidige Blik, fuldt af den sikre Trøst!
Og hvis det i vort Samliv blev min Lod
at hjelpe dette Lys til Gjennembrud,
at rydde bort de Brokker og det Smuld,
der — som i en forfalden Tunnel spærred
dets Straalevei: — hvis dette blev min Lod,
da lad mig prise denne mest forborgne
Del af mit Livsværk som dets Blomst og Krone,
og vide: der er En, langt mere værd
end jeg, langt dyrebarere — o, <i>hvor</i>
langt dyrebarere! for mig end dette
mit jordiske, forfængelige Selv,
for hvem mit Liv, var det end vrimmelfuldt
af smaalige Feil, er ei forgjæves levet!
</body>
</poem>

</content>
</section>

</workbody>
</kalliopework>

<?xml version="1.0" encoding="UTF-8"?>
<bio>
  <body>
Greensteen, Henrik Jørgen, 1833-95, Forfatter. Han er født 12. Okt. 1833 paa Jægerslund ved Roskilde. Faderen, Andreas G., var Godsforvalter paa Rygaard, men efter hans Død flyttede Moderen, Maria f. Petersen, til Slagelse, fra hvis Latinskole Sønnen dimitteredes 1851. Han tog theologisk Embedsexamen 1859 og ansattes 1879 som Inspektør ved Kommuneskolen paa Kapelvej, hvilken Stilling han 1883 ombyttede med den tilsvarende ved Matthæusgadens Skole. G. udgav allerede 1859 <a work="greensteen/1859">et lille Bind Digte</a> og har senere udgivet «Fra Fjæld og Dal» (1875) og – i Forening med Carl Andersen – «Prosa og Vers» (1876), begge Billedværker med Text af forskjellige Forfattere. I illustrerede Blade og Tidsskrifter (navnlig i «Nutiden») har han stadig ladet fremkomme ikke faa Digte af overvejende lyrisk Karakter. G. døde 11. Juli 1895.

<right><small>Sophus Bauditz in <i>Dansk biografisk Lexikon</i>, C. F. Bricka (red.), Kbh., 1889, bd. VI, pp. 197-198.</small></right>

---

Greensten, Henrik Jørgen, dansk Forfatter og Skolemand, f. 12. Oktbr 1833 i Roskildeegnen, d. 11. Juli 1895 i Kbhvn, blev Student 1851, cand. theol. 1859 og ansattes 1879 som Inspektør ved en københavnsk Kommuneskole. 1859 udgav han <a work="greensteen/1859">et Bind Digte</a> og udfoldede senere en stadig, men sparsom Produktion af overvejende lyriske Digte, som findes spredte i Blade og Tidsskrifter. De er gennemgaaende fine og elskværdige i Følelsen, af og til prægede af et ret ejendommeligt satirisk Lune og altid smukke i formel Henseende. En <a work="greensteen/1898">Samling af hans Digte</a> er udgivet efter hans Død med et Forord af Ungdomsvennen <a poet="bjoernson">Bjørnstjerne Bjørnson</a>. 

<right><small>S. Müller in <i>Salmonsens Konversationsleksikon</i>, 2. udg, 1920.</small></right>

---

Greensteen, Henrik Jørgen, 1833-95, Forfatter. F. 12. Okt. 1833 paa Jægerslund, Rye Sogn, Voldborg Herred, d. 11. Juli 1895 i Kbh., begr. paa Frbg. Forældre: Godsforvalter Andreas G. (ca. 1795-1834) og Anna Maria Petersen (1806-85). Ugift.

G. blev 1851 Student fra Slagelse og tog 1859 teologisk Embedseksamen, hvorefter han valgte Skolevejen. 1879 blev han Inspektør ved Kommuneskolen paa Kapelvej, hvorfra han 1883 forflyttedes til Matthæusgades Skole. Hans Interesse for Skolegerningen gav sig bl. a. Udslag i Udgivelsen af forskellige Lærebøger. Allerede fra sin tidligste Ungdom syslede han med Digtningen; helt fra Studieaarene og til sin Død skrev han Vers, som tryktes i Blade og Tidsskrifter (»Fædrelandet«, »Nutiden«, »Illustreret Tidende«). Selv udgav han kun en enkelt Samling, <a work="greensteen/1859">»Digte« (1859)</a> - af overvejende lyrisk Karakter -, men efter hans Død udkom ved <a poet="christiansen">Einar Christiansen</a> et Bind <a work="greensteen/1898">»Udvalgte Digte« (1898)</a> med en noget højstemt Indledning af Ungdomsvennen <a poet="bjoernson">Bjørnstjerne Bjørnson</a>. - Særlig betydelige er G.s Vers vel ikke, men de er i formel Henseende smukke og bærer med deres Blanding af Vemod og Friskhed og deres ret ejendommelige satiriske Lune Bud fra en fin og kultiveret Personlighed. - Sammen med Carl Andersen udgav G. Billedværkerne »Fra Fjæld og Dal« (1875) og »Vers og Prosa« (1876), begge med Tekst af forskellige Forfattere.

<right><small>K. K. Nicolaisen in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. VIII, pp. 298-299.</small></right>
  </body>
</bio>


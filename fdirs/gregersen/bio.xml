<?xml version="1.0" encoding="UTF-8"?>
<bio>
  <body>
Gregersen, Andreas Peter Vilhelm, 1848-1929, Forfatter. F. 17. Marts 1848 i Flensborg, d. 16. Jan. 1929 i Gerrild, begr. i Grenaa. Forældre: Købmand og Fabrikant i Flensborg, senere Grosserer i Kbh. Laurits Eduard Gregersen (1820-92) og Anna Laura Helene Schmidt (1823-79). Gift 2. Juni 1882 i Kbh. (Frue) med Anine Emilie Rosalie Kayser, f. 29. Maj 1861 i Kbh. (Frue), D. af Tømrermester, senere Landstingsmand H. H. K. og Hustru.

Gregersen blev Student 1868 fra Sorø, studerede en Tid Sprog, var Kontorist og Huslærer. 1881 tog han teologisk Embedseksamen og blev Kateket ved Frelsers Kirke i Kbh., n. A. Sognepræst i Naur og Sir; 1886 forflyttedes han til Stauning og derfra 1897 til Hornslet, hvorfra han 1918 tog sin Afsked. - Gregersen har udsendt en Række Digtsamlinger, væsentlig indeholdende lyse og friske Sange til Naturens Pris, smukke lyriske Stemninger og kristelige og fædrelandske Digte. Hans første Bog, »Nogle Digte«, udkom 1875; senere fulgte »Julegrønt« (1884), »Paa Vejen hjem. Kristelige Digte« (1895), »Vintergæk« (1911) samt Musikhæfterne »Poesier og Melodier« (1914) og »Vaarviser« (1917). Med Melodier bl. a. af Hartmann, Bechgaard, Hillebrandt og Forfatteren selv har mange af Gregersens Sange fundet Vej til vore Sangbøger og er saaledes i særlig Grad blevet Folkeeje.<!-- - R. 1911. -->

<right><small>K.K. Nicolaisen in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. VIII, pp. 303-304.</small></right>
  </body>
</bio>




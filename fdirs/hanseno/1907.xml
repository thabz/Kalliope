<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1907" author="hanseno" status="complete" type="poetry">
<workhead>
   <title>Nye Digte</title>
   <year>1907</year>
   <notes>
        <note>Teksten følger Olaf Hansen: <i>Nye Digte</i>, V. Pios Boghandel, Kbh., 1907.</note>
   </notes>
   <pictures>
       <picture type="titlepage" src="1907-p1.jpg">Titelbladet til <i>Nye Digte</i> (1907). ,,Olaf Hansen / Nye Digte / København / Forlagt af V. Pios Boghandel / — T. Branner - / 1907''</picture>
   </pictures>
   <source facsimile="115308059606_color" facsimile-pages-num="128" facsimile-pages-offset="6">Olaf Hansen: <i>Nye Digte</i>, V. Pios Boghandel, Kbh., 1907.</source>
   <quality>korrektur1,kilde,side</quality>
</workhead>
<workbody>
<section>
<head>
    <title>I. Stavnsbaand</title>
</head>
<content>

<poem id="hanseno2017112001">
<head>
    <title>Stavnsbaand</title>
    <firstline>Jeg har ingen Gaard, men jeg fik mit Felt</firstline>
    <source pages="9-12"/>
    <quality>korrektur1,kilde,side</quality>
</head>
<body>
Jeg har ingen Gaard, men jeg fik mit Felt
og fast til en Jord er jeg bundet.
Rundt omkring har jeg rejst mit Telt,
og renere Luft har jeg fundet —
men jeg savner dog Sjøvlet med Ælling og And
og den straaede Duft fra en Lade —
at ligge og dase ved Aunede Strand
og køre ad Vindeby Gade.
        Heste stamper
        ved Grøfteskel.
        Enge damper
        en diset Kvæld.

Jeg gik der engang i vaarligt Mod,
da Skyerne skød imod Fjorden.
Brune de springende Pile stod,
og Kløveren pibled af Jorden.
Det er, som det lakked mod Vaar igen
og jeg stod paa de kendte Steder. —
Der er brunt og grønt, hvor jeg vender mig hen —
min Muldjordssjæl sig glæder.
        Hvalpen strækker
        sin stumpede Krop.
        Gæslingen gækker,
        et Føl slaar op. —

Jeg sidder paany i et søvnigt Tog,
der holder mer end det kører.
Det høje, syngende Lavlandssprog
skingrer imod mine Ører.
Ud fra mit Hjørne jeg jævnlig ser —
Radsted — Skoven ved Ryde - -
og jeg hører et Navn, jeg har kendt, og ler:
Goddag, Goddag, Peder Jyde!
        Pudsede Gader!
        Hjemme igen!
        Ny Facader!
        Kendte Mænd!

Hist ligger den gamle Købmandsgaard
med Duen af Sten paa Kvisten;
med Kugler i Taarnet Kirken staar,
omspændt af Kastanielisten. —
Over Tagene svinder en Tordensky,
der har sødnet Roernes Safter —
og Hundene giammer i Bondeby,
og der vrimler af Skotter og Skafter.
        Arbejdskofter!
        Hverdagsrum!
        Lave Lofter!
        Fluesum!

Det er Sommer, og Hveden staar rank og grøn,
og Spurvene hænger i Straaet.
Rugen hvidner gyldenskøn —
det grønnes, hvor Græsset er slaaet.
Men intet der er som Byg paa Jord
med de bløde, viftende Vipper —
det skulde da være det Havreflor,
hvortil Sommerfuglene nipper.
        Agermaaner
        paa Grøfterand!
        Klokker blaaner
        i Solens Brand.

Aa! Giv mig et Krus af det gamle Øl,
der fik min Puls til at banke.
Og fang mig saa ind et Hingsteføl
med sort og flyvende Manke. —
Nu vilde jeg blive den Ryg for tung
og dur ikke heller til Rytter. —
Men Skoven holder sig lige ung — —
jeg gaar og ser og lytter.
        Vilde Bier!
        Blomsterstøv!
        Lange Stier!
        Hasselløv!

Men naar Marken er mejet og Jorden vaad,
kan jeg dog ikke holde mig inde.
Fra Pilene drypper en evig Graad,
og Grenene stritter som Pinde.
Langmodige Heste lunter til Bys,
vaade paa Ryggen og Bagen —
og oppe i Dagens Aftenlys
hilser dem Kirkegaardskragen.
        Grønsværpletter!
        Stærene fløj!
        Dage og Nætter
        Fabrikkens Røg!
</body>
</poem>

<poem id="hanseno2017112002">
<head>
    <title>Frost</title>
    <firstline>Saa fik paany en fejende</firstline>
    <source pages="12-14"/>
    <quality>korrektur1,kilde,side</quality>
</head>
<body>
Saa fik paany en fejende
Nordvest gjort Vejret klart.
Der trædes haardt paa Vejene,
og alt er højt og bart.
Der naar lidt Sol til Tjørnene
og til de røde Bær.
Paa Renden prøver Børnene,
hvorledes Isen er.

        Hvidfrossen tindrer mangen
        en Rude mig imod,
        men jeg er varm af Gangen
        og Varmen i mit Blod.
        Og Hunde ser af Hunde
        de muntre Dampe staa —
        jeg tror, i Dag jeg kunde
        til Øens Ende gaa.

Men alle stakkels kørende
ser surt til dette Vejr.
De holder sig for Ørene
og bander deres Tæ'r.
Og muntrede ved Skraldene
tar tunge Heste i —
men Stuerne og Staldene
gaar Vejen langt forbi.

        Og den gør stram om Næse,
        og den gør kold om Kind —
        men jeg lar Vinden blæse
        og faar den lige ind.
        Jeg mærker, end jeg ejer
        en Rest af gammel Kraft,
        og af mit Sind jeg fejer
        hver Syge, det har haft.

Det ler saa hvidt fra Agrene,
skønt Jorden stikker op.
En Krage kommer flagrende
med Blæst i al sin Krop.
Og inde under Gærderne
der Driver er af Sne —
og jeg har intet Ærende,
vil bare gaa og se.

        Men i mit Bryst der nynner
        en munter Melodi —
        og fremad jeg mig skynder
        de mange Skel forbi.
        Jeg gaar, hvor det kan falde,
        nu skumrer hver en Vej. —
        Et Sted de ender alle,
        og hvor, det ved jeg ej.

Men der er haardt, hvor Hovene
har sat de faste Spor,
og der er hvidt i Skovene
og Kuler over Ro’r,
og spættet ud til Vandene
paa disse Markers Vis —
og langs med alle Strandene
det graaner tyndt af Is.

        Og mine Fodtrin klinger
        saa kort og fast og let —
        og højt min Stok jeg svinger,
        og intet gør mig træt.
        De første Mørkets Stjærner
        er alt deroppe tændt,
        og snart de tusind terner
        det brede Firmament.
</body>
</poem>

<poem id="hanseno2017112003">
<head>
    <title>Vaad Vinter</title>
    <firstline>Nytaarskrudtet har knaldet, det lakker imod St. Knud</firstline>
    <source pages="14-18"/>
    <quality>korrektur1,kilde,side</quality>
</head>
<body>
I.

Nytaarskrudtet har knaldet, det lakker imod St. Knud,
men end er der Ekko i Sindet — der bydes til Gæstebud.
Nu lunter de fede Heste tungt ad den plørede Vej —
den stænker og den støder og gør saa mangt et Drej.

Ovnen gaar tidligt ud i Dag i mangen en Gaard.
Døren er lukket saa. tæt — men aaben Porten staar.
Det knager i Kister og Skabe, imellem Hunden gør.
Drengen gaar over til Stalden og ser til Svin og Køer.

Sølede Vogne mødes og kører hinanden forbi;
de sorte Manker hænger der klare Regnfnug i.
Gaaende staar stille paa Kantens blege Svær —
det drypper i fyldte Grøfter fra vaade Piletræer.

Det gjalder i haarde Portrum, Folk kommer ud ved et Knalds
Smælder og ler, — de fede Ænder har alt strakt Hals.
Trindt i mørke Stalde Hestene faar deres For —
og tung af Væde sover den stille, sorte Jord.


II.

Men inde der bliver i Aften, med Ro, ved Gaffels og Knivs
og Fingres Hjælp sat mangen en god Portion Steg til Livs.
Ud paa Bakker der bæres Tallerkener fulde af Ben
og lange Svedske- og Blomme- og runde Kirsebærsten.

Nu sidder de brune Bønder og passer Punch og Knægt,
Sofahjørnerne knager under de sværestes Vægt.
Knoerne dunker endnu som til Mis og Polskpasspil,
og Luther og Melanchton ser bibelfaste til.

Henad Bordet Fingrene skyder mangen en ærgerlig Bet,
og der bliver tænkt og forklaret, givet Raad og forstaaet og let.
Røg fra mørke Cigarer og Damp fra en brændende Kop
stiger i lumre Skyer om Lampeglassene op.

Inde i Rummet ved Siden den store Bornholmer staar;
gammelklog passer den Tiden, men ingen hører, den slaar.
Marias Hjærte brænder paa Væggen overfor,
og Herrens hellige Hænder foldes til Fadervor. —

Sammen Kvipderne sidder i deres tunge Pynt.
Talen gaar tit i Staa, saasnart den er vel begyndt.
Baade den ene og anden gaar ud og ind og forbi —
nu stryger der oppe fra Salen en Dansemelodi.

Der gaar sort og hvidt og broget rundt i en snæver Svingom.
Det gir Tørst, men det gør ikke noget; der blir Raad, naar Flasken er tom.
Men i Sofaen omme bag Døren har et Par gamle Mænd
sat sig og snakker fornuftigt — og Tiden glider hen.


III.

Der er nogle, som bylter sig ind — de første er længst kørt hjem.
Nu maa Karlen atter hente et Køretøj frem.
Lygten hæves i Vejret, man finder i Posen sin Plads,
og der sættes i Gang under Skæret fra det matte, støvede Glas.

Atter pløjer Jærnet i Hjulenes dybe Spor,
mer sort ved begge Sider ligger den samme Jord.
Pilegrenene svajer i koldere Vindes Sus,
og hjemad Vejene drejer forbi Gaard og Gærde og Hus.

Der føles saa højt til Loftet. Tungtmassede Skyer flyr;
Maanen kaster imellem et Glimt til Folk og Dyr.
Men Lyset i Grøfter og Pytter og Græssets blege Fugt
blir atter af Rummets brede, brusende Skarer slukt.

Folk sidder og nikker paa Vognen — saa vækkes de brat ved et Stød;
der er de dybe Huller, hvor Hestene har deres Nød,
men frem paa ny der traves, rask, i Nattens Fred,
og alt som Skyerne skifter, ser nye Stjærner ned.
</body>
</poem>

<poem id="hanseno2017112004">
<head>
    <title>Runer</title>
    <firstline>Jeg rimer saa smaat, mens jeg ruller afsted</firstline>
    <source pages="18-27"/>
    <quality>korrektur1,kilde,side</quality>
</head>
<body>
I.

Jeg rimer saa smaat, mens jeg ruller afsted;
der er store blaa Pletter paa Himlen —
jeg rimer om groende Vintersæd
og Græsset og Følfodsvrimlen.

Hestene drejer ved Vejenes Sving;
der er sommerlig tørt, saa det purrer,
men nøgne staar Pilene rundt omkring
som strittende Kæmpeburrer.

Det suser af Maager paa Mark og Vang,
det glimter af sorte Stære,
og hist er der Harver og Tromler i Gang,
og her man fletter et Gærde.

Under Hænderne snor en stynet Gren
sig smidigt fra Staver til Staver. -
Føllene rører de brune Ben,
der er Knopper i Bøndernes Haver.

Mariehøns kravler i broget Pryd
ad Grøntet paa Grøfteranden.
Dér titter de første Tusindfryd
til dem, til os, til hinanden.

Mit Hjemlands Luft, mit Hjemlands Luft,
du bruner igen mine Kinder!
Sanserne fyldes af Muldjordsduft
og Sjælen af Sol, der skinner.


II.

Det ryger fra Hus og Gaard,
men op over alt en Poppel rager.
Man siger, der bor i dens tynde Top
to hundredaarige Krager.

De er golde og graa — de har aldrig haft,
det man husker, Æg eller Unger.
Men stundom gjalder med gammel Kraft
et Skræp fra de skrattende Lunger.

Mest sidder de tavst paa de sorte Ris
i den faldefærdige Rede.
De kan ikke længer paa Kragevis
efter Føde paa Marken lede.

Og tit paa en Dør i den lange Gaard
de hungrige Øjne de fæster.
Med de stive Vinger de kantet slaar,
naar de henter de hakkede Rester. — —

Jeg synes, jeg ogsaa har levet en Tid,
da Sanser og Sjæl var sløvet.
Blikket gik hvileløst hid og did,
ikke glad og ej heller bedrøvet.


III.

Men end er der Flugt i mit Trækfuglesind —
jeg hører en Pisk, der smælder,
og ind til den karske, den smilende Vind
mit mødige Hoved jeg hælder.

Den har kælet for Knopper og fingerhøjt Korn
og Plages flyvende Manker
og Smaalams Ører og Kviers Horn
og Kalves vaklende Skanker.

Men kunde den vide, saa vidste den nu,
at hvor nys den af Torne blev saaret,
vil snarlig den rive de Roser itu,
der bliver- af Buskene baaret.

Det vil hænde i Aar, som det hændte i Fjor
og for hundred Aar siden og tusend,
men i viljeløs Afmagt alt grønnes og gror —
jeg hører dens smilende Susen.

Og i mangen en Sjæl, der var størknet
og stiv, bliver Vævene linde og bløde.
Det er, som om-dødes og levendes Liv
forynget mig blæser i Møde.


IV.

Her staar en Sten
med et Navn og en Bøn.
Den rejstes af Eskil,
Sulkes Søn.
Børn vi er
af den samme Jord.
Jeg giver dig Liv —
Bliv min Ven og Bror!


V.

Han rakte sin haarede Haand til sin Slof
— javist! Nu vil Stenene tale. —
Fjærnt han havde ved Herskerens Hof
hørt Dødningehanerne gale.

Og hjem han drog i sin Manddoms Aar
fra alt hvad han elsked og kendte;
men aande han maatte den danske Vaar,
før den og før Livet endte.

Han naaede frem til den isgraa Sø
over tyndttilsneede Stepper!
Nu krydser han gennem den lave Ø —
det klukker og fløjter og skræpper.

Taagen letted — ad Træ og Busk
randt Draaber i langsom Kryben.
Han kasted med Huens Guldhaarsdusk,
ved Hjærtet bar han en Hyben;

Den tog han hin Morgen i Myklegaard,
da han greb de hængende Tøjler.
Men hvor er hans Hjem? Hans Hjærte slaar -
han staar i de højnende Bøjler.

Den sidste han er af al sin Slægt;
han mindedes mange, der døde.
Bort var han kommen som halvvejs Knægt
hist smiler en Mur ham i Møde.

Han skænker en Bonde sin stænkede Hest
med den sorte, filtrede Manke
og træder saa ind i hans Gaard som Gæst
over Tærskelens skurede Planke.

Hans blinkende Vaaben hang trygt under Tag
paa Væggenes stolte Gevirer.
Selv gik han med skælvende Aandedrag
derude blandt Byger og Spirer.

Men en Aften, da Bonden stod op fra sit Bord
og de andre forlængst var i Senge,
da havde han byttet en Toft af sin Jord
for store, fremmede Penge.

I Halmen han gemte den kunstige Pung;
da vaagned hans Viv og han tyssed:
Mulden derude laa svanger og ung,
og over den Draaberne dryssed.


VI.

Her stod en Sten
med et Navn og en Bøn.
Vinden hvisker
om Sulkes Søn.
Ude ved Leddet
ser jeg ham staa —
er, som det var
mig selv jeg saa.


VII.

Der hviskes mig ogsaa om andre saa mangt,
for Altere ser jeg dem knæle.
Du farende Vind, du, der flyver saa langt,
hils Brødrenes higende Sjæle!

De aander kun helt, hvor man higer og tror,
som selv de har higet og troet,
men de stunder som jeg mod den hjemlige Jord,
hvor Brødet, der næred dem, groed.

De tusinde dagklare Røster os naar
derude fra Marker og Vange,
men vi lytter dog mest efter Sukket, der gaar
igennem de søgendes Sange.

Og saa jeg jer aldrig, saa kender jeg dog
eders dybe og klangfulde Stemmer.
I talte mig til i det viéde Sprog,
der Gaader og Billeder gemmer.

Det blev til paa den Dag, da for Edens Vang
de gjaldende Porte bleve lukt,
og ej skal det lyde for sidste Gang,
før de evige Længsler er slukte.


VIII.

Hør da, Brødre,
paa mig engang!
Om Eskil jeg digter
en dunkel Sang.
Toras Søn Toke
sad paa hans Knæ,
mens Faderen styred
med Folk og Fæ.


IX.

Jeg hører ham tale med fjærne Ord
om Egne, som aldrig jeg vidste:
Der staar mod en Stad en Duft fra et Flor
af Roser, der lige skal briste.

Der er Lys over tyngende Taarne af Bly
og Mørke om farvede Mure.
I Vildnisset vaagner et knurrende Gny
af Løver i raslende Bure.

Der raabes — der blinker et tveægget Staal,
der springer et Hoved fra Skulder —
Under marmorne Skygger ved Springvandets Skaal
de Ibenholtsterninger ruller.

I Forhallen mødes Semit og Barbar,
der tales med Tunger og Fagter,
og hvor man saa vandrer, der bliver man var
en Vrimmel af brogede Dragter.

Og Dagen er endt, som et Nyn, i et Nu,
hver kildende Lyd er forstummet.
De mægtiges Anelser graaner af Gru
og Kloderne gløder i Rummet.

I Kampestenstaarnene Vagterne staar,
fra Time til Time de vaager,
mens Sindene suser og Længslerne gaar
afsted med de sølverne Taager.

Nymaanen formørkes af summende Myg,
Bassinerne bruser som Vifter,
og Vismanden river sig løs med et Ryk
og et Suk fra de levende Skrifter.

Der glider en Skygge forbi paa en Væg,
der staar Guder i Sale og Gange.
Bag et Forhæng der skimtes en Fod og en Læg —
alt døves af Nattergalsange.

Men Roserne falder og Hybenen staar
paa strittende, dryppende Buske,
og Ynglingen Rynker om Øjnene faar,
og Sjælen begynder at huske.


X.

Toke gik
og længtes i Løn.
Der var rejst en Sten
over Sulkes Søn.
Den sagde, han satte den
over sig selv,
og: ,,Krist og St. Mikael
hjælpe hans Sjæl''.


XI.

Hans Plads stod tom, og hans Seng var kold;
man reves om Silkekoften.
Bag Døren man slængte hans Bronceskjold —
det dagedes ude paa Toften.

Og Bonden gik rundt i hans gode Sko
med Demantspænder paa Vristen,
og saa til sin brogede Kælveko
og kigged i Havrekisten. —

Marken laa bar — paa Toften man saa
Stærene samles til Trækket. —
Aar efter Aar stod Stenen graa,
undtagen naar Sneen den dækked.

Men i Jorden laa der en rimpet, rød
Frugt, som han selv havde saaet,
og langsomt i Vejret en Busk der skød,
til op over Kammen den naaed.

Den grønnedes med i den danske Vaar
og blomstred, naar Kornet mumled.
Man kaldte den Rosen fra Myklegaard —
over Vangene vide det brumled.

Men intetsteds var der som der en Luft,
liflig og krydset af Bier.
Vindene spredte den tætte Duft,
over Toften traadtes der Stier.


XII.

Der staar en Sten
med et Navn og en Bøn.
Den rejstes af Eskil,
Sulkes Søn.
Tora var død,
det lakked mod Vaar,
og Toke drog bort
til Myklegaard.


XIII.

Jeg synes, jeg mærker en ganske svag
Rosenduft komme og svinde.
Saa ser jeg mig om i den lyse Dag —
mine Øjne, hvor blev I dog blinde!
</body>
</poem>

<poem id="hanseno2017112005">
<head>
    <title>Inderfjorden</title>
    <firstline>Omme bag Broens Sluser, langs Stien og længere ud</firstline>
    <source pages="28-30"/>
    <quality>korrektur1,kilde,side</quality>
</head>
<body>
Omme bag Broens Sluser, langs Stien og længere ud,
blank, hvis Dagen er klar, og'mørk i Blæst og Slud,
sukkende eller tilhvisket, med Løbet et Aaløb ligt
ligger Inderfjorden og venter endnu paa sit Digt,

Jeg nynned den første lange Strofe en Vinter  nat;
der kom jeg, Maanen skinned, Føret paa Vejen var glat.
Brune stod Rørenes Stubbe, det' glimted fra stille Is —
jeg tog i det kolde Gelænder, grebet paa sæl  som Vis.

Her havde jeg gaaet saa ofte og set mig blindt omkring,
længtes mod fjærne Steder og tænkt paa tunge Ting.
Nu standsed min trykkede Tanke, brat, i sin lave Flugt;
for første Gang jeg følte, dybt, at her var smukt.

Synet er bleget af Tiden, men Digtet gror i min Hu,
og saadan har aldrig jeg siden set den fra da til nu.
Over de frosne Strande stod højt den herlige Nat —
nu glimter den op af dens Vande som en sjælden, en sunken Skat. —

Saa var det en Sommerkvæld, da Aftenkølin  gen kom. —
Der staar en Bænk, hvor den bredes, og den er som oftest tom.
Der sad jeg. Uret paa Kirken lyste fra Byen ud.
Jeg saa paa de bløde Folder i dens spejlgraa Aftenskrud.

En halvsunken Pram laa tom, der drev en henkastet Kæp.
Ude fra Kørene lød der, imellem, et Vildande- skræp.
Der skinned en Stjærne i Vandet, vippede nede deri,
øg en enkelt løs lille Sky drev langsomt afsted og forbi.

Saa blæste det pludselig op — men dengang jeg gik hjem
dukkede af mit Indre et andet Digt der frem.
Jeg ved ikke selv hvorledes, det er ikke skrevet endnu —
men tænker jeg paa hin Aften, da aander en Sang i min Hu. —

Sidste Gang jeg saa den en Sommerformiddag,
over den smutted Maager med lette Vinge  slag.
Løbet bugted sig langsomt ud mellem høje Rør,
og blinked blaat og gyldent, fagert som aldrig før.

De duskede Toppe dukked under den raslende Vind,
hjemmevante Ænder svømmede ud og ind.
Frem over Grunden staged en Mand afsted i en Baad,
og en Dreng, der prøved et broddent Brædtr faldt i og blev vaad.

Men nu er det trukket op med Efteraarsregn og Slud.
Blir det ved, er der vel ikke mange, der stirrer over den ud.
Jeg ved, den graaner og sukker, saa langt den strækker sig hen.
Den Sang, jeg vil skrive, skal blive omskiftelig som den.
</body>
</poem>

<poem id="hanseno2017112006">
<head>
    <title>Fra gamle Dage</title>
    <firstline>Jeg bøjer imod Væggen tæt</firstline>
    <source pages="31-38"/>
    <quality>korrektur1,kilde,side</quality>
</head>
<body>
Jeg bøjer imod Væggen tæt
og tyst mit Ansigt hen.
Naar jeg betragter dit Portræt,
saa lever du igen.
Under de hvide Ørnebryn
dit Øje paa mig ser,
og i mig gaar der Sagn for Syn
om det, der ej er mer.

Her boed du, da jeg var Dreng,
her stod jeg ved dit Knæ
i Stuen med Alkoveseng
og Stol og Bænk af Træ.
Hvor nænsomt end din Haand mig strøg,
saa føltes den dog ru,
og naar du sad, var ingen høj
og høvdinglig som du.

Du var alt nær ved Støvets Aar
og jeg var kun en Knægt.
Det var dog ej de hvide Haar,
som skaffed dig Respekt,
og ej blot mig, der bar — men hver
som ej var langsvejs fra
og mødtes med dig her og der,
tog gerne Hatten af.

Længst er de borte, hver en Ven
og Jævning, du har haft,
men endnu gror blandt gamle Mænd
der Minder om din Kraft.
For da var Styrke Maalestok
for voksen og for Pog.
Den Alen kendte hvert et Pjok,
hvor lidt han end var klog.

En Foraarsdag som ung du gik
forbi en Nabos Jord.
Paa fire Mand du Øje fik —
de masede og svor.
Du hilste, da du gik forbi;
den ene standsed svedt
og bad dig komme hen og gi
en Haand og hjælpe lidt.

Det var en vældig Sten, der laa,
som gerne skulde bort —
og mønstrende du paa den saa,
vant til at tage haardt.
Saa bøjed du din Kæmpekrop
og strammed Pandens Hud
og løfted ene Stenen op
og kastede den ud. —

Da sad du ikke tit til Vogns,
men hellere du red.
Det spøgte ind- og udensogns,
og Præster maned ned.
Du troede saa fuldt og fast
som andre Folk derpaa.
og mangen Gang du kom i Kast
med det, du ikke saa.

Men uforstyrret red du om,
tog gerne sildigt hjem.
En Nat du kunde, da du kom,
ej mer faa Hesten frem.
Den stejled mod det sorte Hvalv,
fra Grøft til Grøft den sprang;
alle dens spændte Muskler skjalv
du spored end en Gang.

Det hjalp dig ej — den var for ræd.
En Omvej saa du tog.
Den standsed udfor samme Sted;
du hug — og frem den jog.
Først ved sin Stald den stille stod,
fortumlet kom du ned. —
Begge dens Sider drev af Blod
og Ryg og Bug af Sved.

Den løb kun saa den ene Gang —
Det var en anden Nat.
I havde tærsket Dagen lang —
da vækkedes du brat.
Det lød, som paa din Lo en Plejl
man svang — du lytted lidt
og tændte Lys — det var vel fejl,
for Klokken var kun eet.

Men det blev ved — saa stod du op,
skønt Bedstemoder græd,
og smed lidt Klæder om din Krop
og tog en Lygte med. —
Først stod du stille i din Dør,
saa gik du længer frem
og rysted Angsten af dig, før
du aabned Loens Lem

og spurgte, hvem der tærsked der?
Du ønsked Nattero,
men havde man mer at sige her
end du — saa værsaago’.
Men ellers var nok Gaarden din
med hvad der var deri —
og Plejlen tav — der lød som Trin  -
og saa var alt forbi.

Det brændte sygt bag Lygtens Glas;
men næste Morgen stod
hvert Dele paa sin vante Plads,
hvor sidst I det forlod.
Og Plejlen slog de glade Slag
og Sæden bunked op —
saa blev til Bys-den kørt i Mag
med en paa Læssets Top.

Og siden blev til Plovs han sendt,
og Jærnet skar din Jord.
En Gang man tænkte, du var endt
som Sognets Matador.
Din Raps stod højt i Høstens Vind
en Kvæld, da Mørket faldt,
men næste Dag gik Vandet ind
og ødelagde alt.

Du saaed aldrig Raps igen —
det Tab du tog dig nær:
En Pris som da — en Mark som den -
og ej en Skilling værd.
Og stiv og myndig gik du om
og tog kun lidt i By —
i Lave dog Humøret kom
lidt efter lidt paany. — —

Det blæste koldt. Til Skovauktion
som før du atter red.
Og Kortenspil var din Passion —
du havde købt dit Ved,
og' Natten gik og næste Dag —
først da faldt sidste Stik;
men ved din Hjemkomst tog du spag
fra Bedstemor dit Blik.

Dog — alt blev glemt — og ved sin Rok
hun sad igen og spandt.
Den store Dreng- og Pigeflok
til hende tæt dig bandt.
I Gaard og Mark du tog din Tørn
og sammen holdt I Fred —
og et for et de mange Børn
du fulgte til dit Led.

Til venstre en, til højre en,
til venstre en igen.
Du saa, hvor støt paa unge Ben
de gik ad Vejen hen.
Det kneb vel nok en Del for dem,
før de slap rigtig løs,
men der kom aldrig Taarer frem,
for græd man, blev du bøs.

Hver gik til sit — du stoled paa,
de nok til noget blev:
Til Skole var de holdt fra smaa,
de regned og de skrev.
Til mangt et Arbejd, som var svært,
var alt de ofte sat,
og hos dig selv de havde lært.
det gik, naar de tog fat.

Men hver Gang gik du ældre ind
det blev jo nok at se —
dog langed end du tryg i Sind
til Fadet med din Ske.
Og kærnesund og veltilfreds
du bredt af Sulet skar,
og Mundheld paa din Tungespids
du alletider bar.

Kun saa du ikke nær saa godt
som før du havde gjort;
det Tryk blev let dig lidt for smaat,
som ej var meget stor.
Men naar Avisen naaed om,
studered du dens Nyt,
og var der en og anden,
kom du ofte i Disput.

Selv tog du nødigt længer bort
end til din egen Egn —
men hjemme fik I mangt Slag Kort,
du og den gamle Degn.
Han trasked ad den kendte Vej,
jert Tællelys I snød,
og du til ham og han til dig
det runde Kobber skød.

Og peb det, faldt vel Talen tit,
imens den ene gav,
paa mangt et fordums natligt Ridt,
naar Himlen hængte lav.
Der sad du strunk — en Sagnfigur,
jeg selv har hørt og set,
og til den sidste, stille Tur
du holdt dig trygt beredt.

Ja, hvid du blev, men sjældent har
du klaget, du var træt.
Nu staar jeg atter, Bedstefar,
og ser paa dit Portræt —
en gammel Mand med myndig Hu,
til hvem man sagde ,,I'' —
men Duft fra dine Dage nu
mig stryger lindt forbi.

Det er paa Kappel Kirkegaard,
du længst blev bragt til Ro.
Mangen en Krumning Vejen slaar,
før der den bliver to.
Til Riddertofte gaar der en
og en til Vesternæs —
og Faaret staar med Tøjr om Ben
og græsser Grøftens Græs.
</body>
</poem>

<poem id="hanseno2017112007">
<head>
    <title>Mødet i Sakskøbing</title>
    <firstline>Jeg sidder og ser paa et Torv og en Post</firstline>
    <source pages="38-46"/>
    <keywords>aarestrup,winter</keywords>
    <quality>korrektur1,kilde,side</quality>
</head>
<body>
I.

Jeg sidder og ser paa et Torv og en Post
og to Duer, der sanker sig Æde,
og medens jeg venter min Rejsekost,
nyder jeg Gensynets Glæde.

I mangen en Stad er der stille som her
en Hverdagsstund i vor Sommer,
men her er de fire Kastanietræer
det er dem, jeg vil se, naar jeg kommer.

De staar omkring Brønden i Stene og Grus
og hegner derom og derover.
Døsigt strøget af lumre Sus
de skyggende Kroner sover.

Duerne flyver — der klirrer en Spand,
og Drengen, der bærer den, fløjter. —
Saa pøser mod Blikket det kølige Vand,
og Stænk over Randene sprøjter.


II.

Jeg mærker, jeg gaar ikke ganske som før,
men Heden og Vejene matter. —
Der stryger et Pust fra den brede Dør —
den kommende lukker den atter.

Jeg vender mig om — han er støvet og brun
og har stribede, store Manchetter.
Der er perlende Sved bag de spirende Dun —
i en Sofa han stille sig sætter.

Og medens han sidder og venter, tar
han den røde Turistbog af Lommen.
Han spørger sig for — jeg giver ham Svar —
og nu ved jeg, hvorfor han er kommen.

Han nævnte et Navn med saa ægte en Klang
i sin unge, sin sønlige Stemme.
Javist! Her har boet en Digter engang —
det har jeg for en Stund kunnet glemme. —

Den unge tværs over Torvet skraar,
jeg mindes min Ungdom og nikker.
Det første Graa har farvet mit Haar —
et Stueur dikker og dikker.


III.

Jeg ser paa de stille Kastanietrær,
der lokker med Fred og med Hygge —
men jeg tænker paa ham, der var fastgroet her
i elleve Somre - i Skygge.

Og jeg digter en Stund i en fjærn Februar,
de mørkeste Dage er omme.
Himlen er klar, og Haven er bar,
men Gækken begynder at komme.

Jeg ser Aarestrups Hus, og jeg hører en Røst,
der spørger, om Lægen er hjemme —
og Hustruen tager et Barn fra sit Bryst,
hun kender den fremmedes Stemme.

Omkring ham springer hans laadne Ven,
den lille begynder at skrige.
Hendes Øjne straaler i Gæstens hen —
hun giver den smaa til en Pige.

Han bænkes igen i sin gamle Stol,
ved Siden Hunden sig strækker.
En Stribe af Vinterens sjældne Sol
paa Gæstens Isse sig lægger.

Og hun smiler og gaar — en indbunden Bog
fra Skabet den fremmede tager. —
Der klirrer en Kedel, som sættes til Kog,
og Døren til Køkkenet knager.

Dér titter en Fyr med en blaafrossen Kind,
bag ham er der andre — de mumler
og vil ikke ud og vil ikke ind —
mod Huset et Køretøj rumler.

Hunden rejser sig vagtsomt op
og giver sig glubsk til at glamme,
men Herren klapper dens krøllede Krop,
og Hestene staar i det samme.

Vogntrappen knager — det rumler igen,
og Doktoren kryber af Pelsen,
men han fylder i Døren endda uden den,
hin Herre ved Huld og ved Helsen.


IV.

Der er festlige Lys paa det dækkede Bord,
der er kræset med Fade og Spiser.
Den fremmede drikker. Med ildfulde Ord
Madeiraens Draaber han priser.

Og Fruen hun sidder og ser paa de to,
der skaaler med leende Kinder —
Det er Tid, hun skal bringe de mindre til Ro,
og hun rejser sig let og forsvinder.

De mærker det knap, før hun staar der igen
og beder dem tage til Takke.
Forskrækket ser Gæsten til Uret hen —
hun ler og henter en Bakke.


V.

Der er fyret i Doktorens Kammer og lunt
af knortede, knitrende Knuder,
og tæt er der trukket et gyldenbrunt
Gardin for de kolde Ruder.

Langsomt læser den sjældne Gæst
et Digt, han nylig har skrevet.
Da han ender, det er, som der endtes en Fest
og tavsere Værten er blevet.

Han stirrer paa Lys- og paa Skyggeplet,
og længe han rører sig næppe.
Bag Skærmen han skimter et mørkt Skelet
og der funkler en Tang paa et Tæppe.

Men de lade Drag liver langsomt op,
han rejser sig tungt fra Puffen.
Over Gulvet gynger hans svære Krop —
han roder i Skrivebordsskuffen.

Af en slunken Mappe han tager et Blad,
den luntende Pegasusrytter.
I Lauget ingen ham høre gad,
men Christian Winther lytter.

Slaaet han mumler: ,,Du kan, du kan,
som du havde haft Fanden til Fadder!
Hvad er vel jeg og de andre? Mand,
du digter os alle i Smadder.''


VI.

Den fremmede Gæst har alt snorket en Stund;
da hører han, Portklokken kimer
ved ej, hvor han er, ved ikke, om kun
Minutter han sov eller Timer.

Og han hører, før helt han faar sundet sig, Skridt
i Tøfler, der slæber — og Stemmer.
Det er Lægens, den ene — saa aander han frit,
og Øret i Puden han gemmer.

Men nede i Kammeret Doktoren staar,
søvndrukken han tænder og søger.
Lyset flakker, da Døren gaar —
den osende Tande sig krøger.


VII.

Jeg ser paa de stille Kastanietrær,
der fik Kraft til at trives og hygge,
og jeg tænker paa ham, der var fastgroet
her i voksende Aaringers Skygge.

Men Digteren lever i Sindene end -
kan du huske de smaa Ritorneller?
Der kommer den unge tilbage igen -
kan hænde, vi alle er Fæller.

Og her har han gaaet saa mangen en Gang
og nemmet i isnende Stunder,
i vigende Døs og i kæmpende Trang,
at det bedste, han ejed, gik under.

Sjældent han satte en Pen paa et Blad,
naar han ikke skrev op til de syge. —
Den signede Sommer drog gennem hans Stad
med sin Sol, med sin læskende Byge.

Og hvergang han mærked, den tittede ind,
da vaagned han farveberuset —
men den blev kun den flygtige Gæst i hans Sind
som Sommerens Sanger i Huset.

Og Frugter blev plukket, og Træer fik Løv,
men for ham var de Dage kun Dage,
og Aarene svandt, og han slængte sig sløv
i Doktorstolen tilbage.

Og dybt han hørte til Vinterro
Efteraarssalmerne spille,
naar atter han sad i sit Købstedbo,
og Gaarde og Gader var stille.


VIII.

Selv har jeg mærket saa mangen en Gang
i sommerligt susende Kroner,
naar Mørket faldt paa, en høstlig Sang
med nære, truende Toner.

Men end har jeg Lyst til at snøre min Bylt,
og smage paa Sommerens Koster.
Mit Sind er som fordum af Vandringen fyldt —
det summed om Brombærrets Bloster.

Jeg mindes en søvndrukken Aa i en Eng —
der var Baal i de Vande dernede.
Jeg hørte et susende Stæreslæng
slaa ned i den gulnende Hvede.

Ensom knejste en Egelund —
jeg hvilte paa Grøfteranden.
Der drev en Sværm Bier mod det blaanende Sund,
og der halsed en Hund ved Stranden.

Og atter jeg vandred fra Sogn til Sogn,
og Kirker og Gaarde var røde.
Der stod Agemelsskyer om en luntende Vogn,
og Bønderne bad til en Bløde.

Jeg sad ved et Sjøvl — der var Pile omkring,
der var Mærker af Træsko og Klove.
Jeg saa flygtige Skygger af Vinger i Sving
og Slotte bag tætnende Skove.


IX.

Farvel, I stille Kastanietræer!
Min Sjæl, jeg kan ikke bie!
Hvem ved, om den Stund er fjærn eller nær,
da jeg ogsaa skal lære at tie.

Imorgen maaske er vor Sommer forbi
og Markerne vaade og nøgne —
saa trætter den klæbrige Fodgængersti,
og vi selv bliver sølle og søgne.

Vi gemmer os da i vor Godtkøbsgaard
med de hyldtilgroede Længer.
Regnen rinder, og Haglen slaar,
men godt, at vi ikke trænger.

Saa takker vi da for den Høst i Fjor,
hvoraf vi til nu har os næret — —
og der vokser et Træ i vor egen Jord,
hvis Frugt bliver moden trods Vejret.

Vi ved, min Sjæl, vi har gemt fra vor Toft
lidt Korn, vore Kværne kan knuse.
Vi ved, vi faar Æbler ind paa Loft
med raslende Kærnehuse.

End kan vi faa Mel til vort hvide Brød,
end kan vi faa Øl i vor Kælder,
og naar Sneen hvidner Vejenes Lød,
vil det ringle med Kanebjælder.

Da standser maaske ved vor Dør en Gæst
med Sne paa Kappen og Huen,
og med ham vil vi fejre en sidste Fest,
naar Granen gør grønt i Stuen.
</body>
</poem>

<poem id="hanseno2017112008">
<head>
    <title>Min Far</title>
    <firstline>Saafremt du læste dette, Far</firstline>
    <source pages="47-51"/>
    <quality>korrektur1,kilde,side</quality>
</head>
<body>
Saafremt du læste dette, Far,
    fik du vel sagtens Kinden vaad,
    for alle Dage var du snar
    til Smil og snar til Graad.
Men Blikket, som du tit har vendt
    ømt mod mig, ser jeg aldrig mer —
    men det, du mangen Gang har sendt
    mig skjult endnu jeg ser.
For vel har Ord dig rørt, men ej
    saa stærkt, at ej du stritted mod.
    Og det, du vilde haft af mig,
    var Daad som du forstod.

Jeg rejste i de unge Aar,
    min Sjæl fik snart sit eget Hang,
    men omme i den gamle Gaard
    vi mødtes Gang paa Gang.
Helst gik du i dit Arbejdstøj
    med begge Ærmer smøget op,
    og Sveden du fra Panden strøg,
    og tit der sprang en Strop.
Du tog et lille Middagsblund,
    men det var alt det Hvil, du holdt
    fra Morgenstund til Aftenstund
    i varmt Vejr og i koldt. — —

Det spruder i det røde Fyr,
    en Karl har hentet Møllekorn;
    der læsses tungt til stærke Dyr —
    saa sværtes Hovens Horn.
Det gærer i det fulde Kar,
    nu skriger der en kulfyldt Bør —
    ja, der blev stridt, men ingen var
    som du saa arbejdsfør.
Du tog nok bort, men ej saa langt,
    at ej du let kom hjem igen —
    og Røgen stod til Vejrs, men mangt
    slog ned som stundom den.

Du spurgte ej, du spejded blot.
    Jeg laa og læste, sad og skrev,
    og naar det gik, saa gik det smaat,
    og mest det intet blev.
Men sommetider har din Haand
    dog trykket min, saa jeg forstod,
    at det var mer end Frændskabs Baand
    der ened os, og Blod.
Jeg tror, det var, fordi du saa,
    det var en Vilje, sej som din,
    der skjult bag al den Virken laa,
    som end, trods alt, er min.

Det var en anden Tid, der kom.
    Vel stod din Bygning støt og trygt,
    men du faldt af, der syntes som
    for Evigheden bygt.
Det var saa sært, den første Gang
    jeg saa du satte Briller paa,
    Du tog et Blad — Pendulet svang,
    jeg hørte Tiden gaa.
Javist! Jeg var jo selv begyndt
    at tælle Livets Timeslag.
    Men hvor dit Haar var blevet tyndt!
    Det saa jeg først den Dag.

Du havde følt, du fik dit Knæk
    derude paa din Arbejdsplads,
    hvor tit du stod i Em og Træk
    og var saa vel tilpas.
Nu søgte du lidt mere ind
    end før du havde haft for Skik.
    Omsider blev du tung i Sind,
    og mer du krøb end gik.
Saa solgte du den gamle Gaard
    og flytted bort og pusled lidt,
    men bag dig laa de bedste Aar,
    og bort du gik med eet. —

Det er mig næsten som en Drøm:
    Vi to gik over og kasted Malt,
    du hængte Lygten paa et Søm —
    omkring os Skæret faldt.
Det dufted dér. Ved Karret laa
    den støbte Bunke, brun og stor —
    og der var hvidt med Spirer paa.
    Der faldt ej mange Ord.
Jeg husker, at du fløjted tit,
    mens Skuffen imod Gulvet klang,
    og udenfor faldt Sneen hvidt
    og varmt saa mangen Gang.

Men friest trak du vist dit Vejr,
    naar vi en Tur i Marken gik.
    De gamle, ranke Poppeltræer
    vi snart i Sigte fik.
Du stod i Kugens høje Læ
    som i din Ungdom i dit Hjem.
    Du viste mig dens sorte Knæ,
du flytted Kvæget frem.
    Højt brølte Nabomarkens Tyr,
    jeg kigged efter modne Bær —
    og du var næn ved dine Dyr,
    som Bønder oftest er.

Nu laa de stundom skarpe blaa,
    tit rare Øjne under Laag.
    Din glatte Hage hvilte paa
    en gammel Psalmebog.
Lyst var som før dit lyse Skæg,
    men alt var ellers mere hvidt
    og der var Grønt om Baar og Væg.
    Vi gik med sagte Skridt.
Din sorte Stok i Krogen stod,
    hvor sidst du havde sat den hen.
    Du var min Far, du var en god,
    en altid trofast Ven.

Jeg siger ikke mer om mig —
    men hvor var jeg, hvis ikke du
    tit havde jævnet mig min Vej —
    saa takker jeg dig nu —
og tænker paa, hvor der er langt
    for en til den, man dog staar nær,
    og hvor man dog trods alt ved mangt
    er knyttet til en kær.
Din Gerning var en dygtig Mands,
    dit Haandslag var et Hæderstegn —
    og dine Børn fornyr din Krans
    ved Gravens lave Hegn.
</body>
</poem>

<poem id="hanseno2017112009">
<head>
    <title>Aften paa Verandaen</title>
    <firstline>Der falder Aftenskygger paa mit Sind</firstline>
    <source pages="51-52"/>
    <quality>korrektur1,kilde,side</quality>
</head>
<body>
Der falder Aftenskygger paa mit Sind,
og Uglen sidder i den høje Lind.
En Stund endnu — saa vil det blive Nat. - -
Jeg venter en, som jeg har Stævne sat.

Den høje Himmel dunkiere sig hvælver,
den første Stjærne blinker frem og staar,
og Uglen flyver bort, og Sindet skælver,
ja næsten mer end i de unge Aar.

Nu sover Haven, som i Nat den sov.
Jeg tror igen, jeg sidder i en Skov,
ti Mørket vokser op paa hver en Plet
og gør den stor og svulmende og tæt.

Ja, det er Sommer end, men let jeg fryser,
for Luften ligger kølig mod min Kind.
Da kommer den, jeg venter paa, og lyser,
og alle Porer aabnes i mit Sind.

Den hvide Maane med det mørke i
gaar nu igen vort stille Hus forbi
og fylder Træer og Buske paa sin Gang,
hvor Fuglene i Morges sad og sang.

Nu er der stille blandt de mange Blade,
nu er der gyldent, hvor' der før var grønt.
Der kastes Striber ud paa Plænens Flade —
det blev som Dag, men næsten mere skønt.

Men om en Stund er Maanen skjult igen,
naar paa sin Vej den naar til Muren hen,
og ikkun Linden med den høje Top
kan række til dens sidste Straaler op. —

Medens de nu med Lyset bort sig fjærner,
fjærner — og ser i andre Øjne ind,
da spirer frem i Luften nye Stjærner
og spinder Verdners Gaader om mit Sind.

Nu sover Haven, som i Nat den sov.
Det er, som sad jeg atter i en Skov,
ti Mørket vokser op fra hver en Plet
og gør den stor og svulmende og tæt.

Det var et dyrt, det var et sjældent Møde.
Mit Liv! Hvor mangen Gang har vi igen,
hvor vi paany kan opstaa fra de døde
og sværme nogle Maanestunder hen.
</body>
</poem>

</content>
</section>

<section>
<head>
    <title>II. Selvanden</title>
</head>
<content>

<poem id="hanseno2017112010">
<head>
    <title>Kornmod</title>
    <firstline>Jeg frygter dem, de Sting</firstline>
    <source pages="55-56"/>
    <quality>korrektur1,kilde,side</quality>
</head>
<body>
Jeg frygter dem, de Sting,
saa pludselig de kommer.
Du smiler og du siger,
de betyder ingenting.
Det tror jeg heller ej,
men du ved vel, du standser.
Og jeg frygter dem, de Sting,
for du bliver lidt bleg.

Der var Kornmod engang
fjærnt paa Høsthimlen hjemme.
Jeg gik langs en halvmejet
ommørknet Vang —
og Luften var saa tung,
at det kneb med at aande.
Der var Kornmod, engang
jeg var ene og ung.

Men nu bøjer jeg mig ned
for at se i dine Øjne.
Jeg gaar vel ej for hurtigt,
min unge Kærlighed.
Gudskelov, at du er min!
Jeg er ikke bange mere,
men jeg bøjer mig ned,
og jeg sagtner mine Trin.

Nu aander du igen.
Jeg ved ikke, hvad du tænker,
men jeg tager fast din Haand,
og du smiler til mig hen.
Ja, alting kan ske —
Du ved ej, hvor kær du er mig;
men nu aander du igen,
og jeg hører dig le.
</body>
</poem>

<poem id="hanseno2017112011">
<head>
    <title>Flyvende Sommer</title>
    <firstline>Der er de smaa Eroter</firstline>
    <source pages="56-57"/>
    <quality>korrektur1,kilde,side</quality>
</head>
<body>
Der er de smaa Eroter,
Som leger i Blomsterduft;
der er de graa Heloter,
som slaver for Dagens Fornuft,
men jeg er ,,en tung Bøoter,
født i den tykke Luft''.

Ene har alt jeg baaret,
og tit var jeg mut og sær.
Nu har dig jeg kaaret;
jeg ved, du fik mig kær —
men Graastænk har jeg i Haaret,
og du er saa ungdomsskær.

Der var engang en anden,
af Digte du længst det erfor.
Nu bøjer jeg atter Panden
tænksomt over mit Bord.
Mit Hjærte er fuldt til Randen,
men end har jeg ingen Ord.

Jeg synes, der var saa mange
Ting, jeg vilde dig sagt.
Kære ! Bliv ikke bange,
men vær glad, som du var, ved vor Pagt.
Tak for alle de Gange,
din Haand i min blev lagt.

Men juble jeg aldrig kunde,
hvor lyst end Livet lo.
I min Sjæl er der mangen en Vunde
af Tvivlens kradsende Klo,
og tit blev jeg træt af at grunde,
før atter jeg sank til Ro.

Og jeg vilde, du helst skulde høre
Jubelens klare Røst;
hvert Ord skulde le i dit Øre
og fylde din Sjæl med Lyst —
men atter vil noget snøre
sig sammen i mit Bryst.

Og om dig der burde synges
som om Efteraarssolens Skin.
Gennem dit Øje slynges
Lysglimt op fra dit Sind.
Se dig ud! Duggtindrende gynges
min flyvende Sommers Spind.
</body>
</poem>

<poem id="hanseno2017112012">
<head>
    <title>Langfredag paa Fyen</title>
    <firstline>Gods og Personer</firstline>
    <source pages="58-61"/>
    <quality>korrektur1,kilde,side</quality>
</head>
<body>
Gods og Personer
til alle Stationer!
Endelig røvet
    Plads i en Kupé!
Det lumred, det støved,
og Kørselen sløved,
men vi fik Anemoner
    og mere at se.

        Der var ikke Løv i Lunde,
        men tusinde Lunde i Spring,
        og lange Sølversunde
        blinkede trindt omkring. — -

Bag os ligger Staden
med mange Folk paa Gaden,
ikke stort forskellig
    fra andre — søndagsstængt.
Vejr og Flag i Fællig
gør Dagen mere hellig —
men Manden hist med Spaden
    arbejder svedt og strengt.

        Brygger, Bager og Slagter
        familieturer forbi.
        Døtre i lyse Dragter
        slaar Øjnene op og i.

Meget mindre tynget
og ligesom forynget
fri, ved din Side,
    jeg letfodet gaar.
Det er kun Paasketide,
men Skyerne er hvide.
Vejen er slynget,
    Lærkerne slaar.

        Nu flagrer de tavse Duer
        hjemme omkring i Kreds,
        og fra mine mørke Stuer
        kun lidt af Himmelen ses.

Her ligger vi og rakker
op og ned ad Bakker.
Mellem Skovskrænter hopper
    en rask lille Bæk.
Trætte vi stopper,
men atter vi os opper.
Lidt agterud du sakker,
    men ler dog saa kæk.

        Det blir dig for varmt i Kaaben,
        jeg kaster den over min Arm.
        Ogsaa naar den stod aaben,
        var den dig altfor varm.

Ude foran Stuen
en Graaskæg lufter Snuen.
En Wienervogn farer
    forbi med Piskesmæld.
Hvor er vi nu? — Han svarer
og peger og forklarer
og letter paa Huen,
    da han byder Farvel.

        Der var ikke Løv i Lunde,
        men tusinde Lunde i Spring,
        og lange Sølversunde
        blinkede trindt omkring.

Alt var gennemsyret
af Foraarsæventyret. —
Udturen endte;
    mørkere det blev.
Langsomt vi vendte;
hjem ad ubekendte
Veje vi styred —
    dovent vi drev.

        Graanende Bølgers Brusen
        vaagned og døde igen.
        Vidt var Stærnernes Tusend
        spredt over Himmelen hen.

Men hvor har vi vandret?
Se, alt er forandret.
Aftnen har avlet
    en ganske anden By.
Underlig gavlet
og taarnet og tavlet
peger den pantret
    af Lys imod Sky.

        Men Skæret, som over os skinned,
        og denne fortryllede Stad
        slynger sig sammen i Mindet
        og skilles saa aldrig ad.

For Dagen derude,
som blinked i Rude
og mildned alle Vinde
    paa Vangen, er dig.
Og Byen derinde
med Taarn og med Tinde,
hvis Saga ej er ude
    med Mørket, er mig

        Men Traaden, min Norne har spundet
        med Hænder jeg ikke kan se,
        er nu med en anden tvundet
        sammen i Lyst og Ve.
</body>
</poem>

<poem id="hanseno2017112013">
<head>
    <title>Idyl</title>
    <firstline>Er det rigtigt? Du er Dommer!</firstline>
    <source pages="61-64"/>
    <quality>korrektur1,kilde,side</quality>
</head>
<body>
Er det rigtigt? Du er Dommer!
— Det var høj og gylden Sommer;
om os Byg i Bølger flommer,
    hen mod Sæbyholm vi gaar.
Da vi saa naar ind i Skoven,
er du lad og varmedoven.
    Ned vi ved et Bord os slaar.
Egen skygger tyndt foroven.

Kvas og Kviste lod vi ligge;
du forlangte lidt at drikke,
men det smagte dig nok ikke —
    du skar Ansigt, da du drak.
Før du saa igen forsøgte
Skovfogdkonens hjemmebrygte,
    tog du en Cigar med Tak,
og min Bøllehat du smykte.

Der var ikkun os derinde;
men din værste Sommerfjende
skulde snart vort Eden finde.
    Husker du den Skræk, du fik?
Rygende og glad og sej du
sad. — Der lød et Brum. Saa skreg du, -
    medens Asken styrted: ,,Drik!
Skynd dig! Lad os gaa vor Vej, du.''

Ud i Solen Bien sejler.
Vi gaar hen og spiller Kegler,
men i hvert et Sving vi fejler,
    skønt vi gør, hvad vi formaar.
Aldrig kunde Kuglen tørne
ind mod det fordømte Hjørne
    og besluttede vi, gaar
om mod mine Brombærtjørne.

Der var Spor af gamle Bløder,
tæt med Hasler, tykt med Nødder,
Egern sprang paa flinke Fødder,
    ved et Drej vi saa en Mark.
Der var Ved med Uvejsskrammer,
kronetynde unge Stammer,
    høje Bøge, i hvis Bark
Navn der stod paa Skovtursflammer.

Ved vi selv, hvor vi er gaaet?
Gennem Tykning har vi skraaet,
og i Tanker har vi staaet
    ved et hvidtbevokset Kær,
skræmt en kluntet Kvægbesåetning,
søgt og set en Granetætning,
    haft det let og haft Besvær,
fulgt et Maal og ændret Retning.

Dybt paa Stier vi har os dukket,
let en Torn din Haand har stukket,
højt paa Skrænten har vi plukket
    ranke, skønne Kongelys.
Fremad har vi atter turet.
Kuk fra Gøgens Strube dured.
    Men — vi skulde vel til Bys.
Og jeg tog og saa paa Uret.

Da blev vi paa een Gang trætte,
og vi saa, vi skulde sætte
over Grøfter, og den rette
    Vej vi tossede forbi,
kom saa ind i alskens Kroge,
havned bag- og skadekloge
    i et helt Fasaneri,
hvor vi hurtigst fandt en Laage. —


Nu er alt saa let at finde.
Her kan hver gaa til i Blinde;
Sommerens og Vejens Vinde
    fylder os med Støv og Tørst.
Men jeg læskes af dit Lunes
Liv — og vore Klæder dunes.
    Det kan fejes bort med Børst.
Varigt dine Kinder brunes.
</body>
</poem>

<poem id="hanseno2017112014">
<head>
    <title>De Somre</title>
    <firstline>Husker du de hvide Veje</firstline>
    <source pages="64-72"/>
    <quality>korrektur1,kilde,side</quality>
</head>
<body>
I.

Husker du de hvide Veje
og det Støv, vi der tog med?
Husker du det krumme Leje,
hvor der krøb en Aa afsted,

Jættestuens gemte Mørke
og det Bræt, der var en Bro,
Tjørne, der var bidt af Tørke,
Lysthuskaffe i en Kro,

Tit i Bryggers og i Lade
og St. Jørgens lille Bjærg,
Hundeglam paa Lejre Gade
og det stille Hardenberg?


II.

Op — og saa afsted til Toget,
inden Solen kom for højt,
sidde frisk og vente noget
paa Maskinens kvikke Fløjt!

Rulle ud en Dag og vide,
vi er fuglefri paany!
Ind for Smaastationer glide,
dampe bort fra Sod og By.

Stige ud ved et eller andet
tjærnt og sikkert stille Sted!
Føle, at vi er paa Landet!
Plukke Blomster at ta med! —

Rundt i ,,dejligst Vang og Vænge''
gik jeg mangen Gang dig træt —
og vi spiste længe, længe,
førend du blev rigtig mæt.

Under Træer og paa Hoteller
sad vi ved vort eget Bord.
Hvil vi holdt paa Bænke eller
ogsaa paa den flade Jord.

Og mens det at gaa med andre
ofte fordum faldt mig svært,
var mig nu at enevandre
disse Somre næsten sært.


III.

Henad Lollands Landeveje,
brun som en Zigeunertøs,
slentred du afsted med seje
Skridt og pludred lystigt løs —

standsed for at se og snuse,
naar du noget sælsomt fandt:
Vippebrønd ved Husmandshuse,
Mylder paa en Grøftekant.

Dine Fædres Ørkentraven
end i Musklerne dig sad.
Turen selv var Mannagaven —
du blev baade træt og glad.

Ung og fremmed tit du gjorde,
om saa mange simple Ting,
Spørgsmaal som en Dreng, og store
Øjne sendte du omkring. —

Sammen har vi mange Steder
været nu ved Vang og Sø.
Allermest det dog mig glæder,
du var med mig paa min Ø.

Var, som dig jeg skulde hente
fra de magre Køers Land
for at vise dig det kendte
ubekendte Kanaan —

hvor det flød og flød med Fløde
i den lange Rødgrødstid.
og hvor Ænder maatte bløde,
og hvor Høns blev holdt til Svid.

Kammerat, du tro og glade!
Der var dog et Hjem en Stund,
som der var det for Nomade-
pigerne i Mamre Lund.


IV.

Husker du de ,,pæne'' Gader
og den dybe Klosterro
og de mange Varmegrader
i det stille Maribo?

Paa sit Torv Kong Fredrik knejser
med sin Ryg mod Byens Raad —
og en halv Snes Drenge splejser
i en Smøge til en Baad.

Men i Kirken staar Birgitte,
hænger mangen Relikvi,
og vi træder paa de slidte
Sten med gamle Navne i.

Frem og hjem de tunge Nøgler
Kirkekonens Moder bær.
Hvidtet fra de hvide Søjler
ondt i dine Øjne skær.

Mens vi saa i Skyggen tøver
paa den lille grønne Sti,
haster med en Kasse Prøver
smart en Rejsende forbi.

Men vor Tanke gaar til Rummet,
hvor i Mørke under Sten
Leonora, nu forstummet,
hviler sine stærke Ben.

Bag en Havehæk en Rive
trægt igennem Gruset gaar —
og i Torvets Sol de stive
Avnbøgspyramider staar.


V.

Kan du huske Borgøs krumme
Gange og det lille Hus?
Søjlerne stod smaa og stumme
under store Poplers Sus.

Overalt var ud der favre
Kroner spændt — og busketæt.
Husker du den tynde Havre
inde paa den aabne Plet?

Ved et Bord vi skrev Prospekter
til vor stedkendtfjærne Ven.
Konen snakked, og Insekter
summed gennem Luften hen.

Langt vi lo, og atter ene
vandrede vi sammen der.
Vilde Æbler faldt fra Grene
paa et blødt og mosset Svær.

Ud fra store Træer knolde-
tunge, lange Rødder krøb.
Over gamle, lave Volde
skyggegrønne Stier løb.

Mellem Skræntens Askestammer
lyste blankt en Blaaning ind.
Fjærne Ruder brast i Flammer,
Bølger drev i Solens Skin.

Og vi stod igen fra Øen
mellem Sivet ved dens Strand,
og du holdt din Haand i Søen
med det bløde, gule Vand.


VI.

Husker du det Hus med Tavlen,
hvorpaa Digternavnet staar —
og den Grav, der spejler Gavlen
af den røde Berritsgaard?

Længst var op der dukket høje
Popler med det hede Hvælv,
da vi endelig fik øje,
midt for Vejen, paa den selv.

Højt en lynramt Elmekrone
raged midt i Gaarden op.
Til sin Dont en Lugekone
gik med sammenfalden Krop.

Og det var, som Tidens Viser
udenfor var rykket frem,
da vi stod paa Forstufliser
i en Slægts forladte Hjem.

Men af Livet ulmed Gløden
end imellem Rammers Rand
dér var Dyveke og Døden,
Dyveke og Christian.

Langsomt, een for een,
man lukked op de tætte Døres Flok.
Vindeltrappens Trin var hugget
i en enkelt, mægtig Blok.

Paa de hvide Gulve spilled
Solen i halvtømte Rum,
og hvor før der sang et Billed
stod nu Væggen ofte stum.

Men der var et Sted derinde,
hvor vi sad og kunde se
grønne Rækker store Linde
i en dobbelt, dyb Allé.

Altimellem graa og dovne
Fluer brummed utilpas,
medens trygt de sorte Ovne
fyldte deres brede Plads. —

Atter blev der langsomt drejet,
paa det sidste, faste Greb —
og vi stod og overvejed,
medens Avlsgaardsværket peb.


VII.

Husker du saa, naar vi saa til Klokken
og gik til med raske Skridt? —
Du fik Lov at laane Stokken,
den, som snart har fulgt os tit.

Hist en Lund om Længer hegner,
her er Blink af Blomstersir,
og vor Retning vi beregner
efter fjærne Kirkespir.

Op bag nære Marker dukker
nye Skoves tynde Bryn.
Smalle Sideveje lukker
altfor tidligt for vort Syn.

Lavt paa fjærne Vange luer
Solen over modent Byg.
Paa et Straatag kurrer Duer,
om en Dam der summer Myg!

Midt i tykke Rundtenommer
Børn med røde Gummer staar —
Dig og saa den danske Sommer - -
og mit tunge Hjærte slaar.
</body>
</poem>

<poem id="hanseno2017112015">
<head>
    <title>„Bjørn Basse Hansen“</title>
    <indextitle>Bjørn Basse Hansen</indextitle>
    <firstline>Bjørn Basse Hansen var skabt af Gud ved hvad</firstline>
    <source pages="72-74"/>
    <quality>korrektur1,kilde,side</quality>
</head>
<body>
,,Bjørn Basse Hansen'' var skabt af Gud ved hvad,
men stærk, som om han var støbt,
og saa godt som en ægte i Haanden han sad,
og saa var han kristeligt døbt.

Jeg købte ham for Ibenholt, dengang han var ung,
men der blev jeg snydt som saa tit:
Efterhaands gik Forsortningen af — men lige tung
og god var han endnu, skønt slidt.

Han fulgte altid med mig i tykt og i tyndt,
stod hos, naar jeg sad paa en Bænk,
og skaffed sig en næsten uafskyllelig Pynt
af Pletter af Landevejsstænk.

Han havde intet Haandtag, var bare den, han var:
Hoved i hele sin Krop —
var mandig slideragtig og kraftig og et Par
Dupsko han fik travet op.

Jeg havde haft ham længe, forinden han fik Navn —
saa fik han det — og ved ham det sad.
Og hende, der har døbt ham, var han ofte til Gavn —
vi var som et Trekløverblad.

Men ,,Bjørn Basse Hansen'' var nu ikke bestemt
til at blive, hvor just han kørte hen.
Han blev borte, mens vi spiste, og det blev ikke nemt
— desværre — at finde ham igen.

Og da vi saa, ,,Bjørn Basse'' virkelig var væk,
var der en, som nær var bristet i Graad,
men der var mange Mennesker paa Færgens
brede Dæk, og saa blev kun Øjeranden vaad.

Og jeg tror ved Gud, hun tænkte, da vi gik til vor Kupé:
,,Vorherre maa vide, om ej
Mandfolket heller, naar galt skulde ske,
vilde have undværet mig.''

Jeg indrømmer ogsaa, jeg blev gal et Sekund
eller to eller tre eller fem,
for man gaar med Stok saa længe, at det kan gøre ondt,
naar man skal tage stokkeløs hjem.

Forresten tror jeg nok, jeg kunde miste mange Ting,
som mig mindre til Hjærte vilde gaa.
Gud ved, af hvem ,,Bjørn Basse'' nu slæbes omkring?
Han var saa god at støtte sig paa.
</body>
</poem>

<poem id="hanseno2017112016">
<head>
    <title>Første Gang</title>
    <firstline>Jeg husker, som det var igaar</firstline>
    <source pages="74"/>
    <quality>korrektur1,kilde,side</quality>
</head>
<body>
Jeg husker, som det var igaar,
den Dag hun ungtforelsket kom
med Bukler i sit mørke Haar
og saa sig munterøjet om.
Hun fyldte i den lille By
med Skyggen paa sin store Hat
og stak sin Næse skævt mod Sky
og rendte for en lille Kat.
</body>
</poem>

<poem id="hanseno2017112017">
<head>
    <title>I Haven</title>
    <firstline>I Morgnens Stund — en Morgen selv hun gaar</firstline>
    <source pages="74-75"/>
    <quality>korrektur1,kilde,side</quality>
</head>
<body>
I Morgnens Stund — en Morgen selv hun gaar
med Sølverbaandet om sit sorte Haar
ned ad Verandatrappen paa vort Hus,
og Sømmen smudsker sig paa Gangens Grus.

Hun finder lumsk en falden Gravensten,
og i en Fart for Jord den gnides ren,
og hastigt faar de skarpe Tænder Bugt
med den forbudne, endnu grønne Frugt.

Og skyldbevidst og rigtig i sit Es
hopper hun ind paa Plænens lange Græs.
og medens Kjolen bøjer Dusk paa Dusk,
henter hun sig en Rose fra en Busk.

Og sikker, som naar for sit Spejl hun staar,
hænger hun selv den Rose i sit Haar.
og Solen skinner paa det blanke Baand,
og Ringen funkler paa den højre Haand.
</body>
</poem>

</content>
</section>

<section>
<head>
    <title>III. I Storstadens Stilhed</title>
</head>
<content>

<poem id="hanseno2017112018">
<head>
    <title>Ene</title>
    <firstline>Der sluktes en Lygte</firstline>
    <source pages="79-82"/>
    <quality>korrektur1,kilde,side</quality>
</head>
<body>
        Der sluktes en Lygte
        paa Hauserplads,
        og Vennerne tømte
        det sidste Glas.

Nu er de fulgt — jeg kommer atter ind,
og Stuen ligger lun i Lampens Skin.
Derude skinner Maanen ned i Pytter —
men Støvlerne med lette Sko jeg bytter.
Jeg kan, skønt Klokken er paa Vej til to,
dog som sædvanlig ikke gaa til Ro,
men i en Stol jeg magelig mig slænger
og vugger sagte paa de slidte Gænger.

        Raadhusets Klokker
        slaar tre Kvarter —
        Gud ved, om man dur
        til noget mer.

Jeg kaster Blikket opad paa min Væg;
dér stirrer ned et Ansigt uden Skæg.
Klart gennem Panden skinner Gudegaven,
og Nakkehaaret falder ned paa Kraven.
Hans Bryn er tæt og mørkt, men ikke bøst.
den hvide Sløjfe hænger skødesløst.
Kendt over Landet er det Navn, han bærer —
skønt han var Digter kun — og Timelærer.

        Men glad for Vin
        har han været tilforn.
        Nu ligger han omme
        ved Rundetaarn.

Jeg skænker i mit Glas en sidste Rest -
nu er jeg ene baade Vært og Gæst,
og tungt jeg løfter Hovedet og nikkel
til ham, jeg ser deroppe, før jeg drikker:
,,Ak, Johan Herman! Du, som er og var!
Den bedre Halvdel af vort gode Par!
Vær hilset her, min lune Ven og Broder!
Jeg synger og — men efter andre Noder.

        Kom og skænk i!
        Sæt dig og skaal!
        Snak paa dit bondske,
        norske Maal!''

Men begge Dele er nok lige dumt.
Flasken er tom, og Billedet ei stumt.
Dog var det godt at sidde her en Kende
og snakke med dig om vort Livs Elende.
Du gik og drev og tog dig Verden let,
jeg bliver mer og mer forslidt og træt.
Hvem hsndled bedst af os? ,,Ja, det er ilde,
man ikke ved det, før det ei forsilde.''

        Du gik herunter
        med et Bonmot —
        man burde føre
        den Slags en gros.

Min Sjæl! Hvis du kan hjælpe mig, saa vil
jeg ,,gi’ alt mit og lidt af andres til.''
Disk op som han med Improvisationer
om Digterdøtre og om Præstekoner.
Hulles Humøret, saa det blir for slemt,
stoppes tit noget med en kraftig Skæmt,
og han var dog af dem, hvem det blev givet
at bringe Skælmer til at agte Livet.

        Tys! De Døde —
        Jeg hører jer Røst!
        Der bor Melodi
        i mit eget Bryst,

Og vidste jeg, min Sang af Hjæitens Grund
læsked blot een en sildig Fremtidsstund,
saa tror jeg, at mit Hoved vilde hæves,
I har dog ikke levet helt forgæves.
Et Sølverdryp af jordisk Evighed
sænkes et Nu i mine Tanker ned.
Men jeg ved ikke, om det Digt, jeg skaber,
hører til dem, der vinder eller taber.

        Raadhusets Klokker
        synger et ,,To''.
        Det er paa Tide,
        jeg gaar til Ro.

Men hvad gør det, om og jeg intet ved, —
jeg lægger aldrig mine Vaaben ned.
At de er til, er alt hvad jeg skal vide,
og det er bedst, man paa sig selv tør lide.
Ak, I forstaaende, der lytter nu,
jeg gav mig altid hen med al min Hu! —
Naar jeg har sovet, vil jeg vaagne styrket,
tro mod det Kald, jeg angst fra ung har dyrket.
</body>
</poem>

<poem id="hanseno2017112019">
<head>
    <title>Holger Drachmann</title>
    <firstline>Han kendes, den Herre, for hvem man vil feste</firstline>
    <source pages="82-84"/>
    <keywords>drachmann</keywords>
    <quality>korrektur1,kilde,side</quality>
</head>
<body>
Han kendes, den Herre, for hvem man vil feste,
og Grunden er ej, at han holdt til de tres.
En Digtningens Slave, en Sangernes bedste
han er, og fra Vuggen var Rangen ham vis.
Og selv har han set, han var kaldet og kaaret;
han trodsede paa det og sagde det tit;
men i Slag og i Slingring har Kransen han baaret
og bærer den endnu, skønt Haaret er hvidt.

Hans Tanke har famlet, hans Øre har svigtet,
men Røsten har lysnet i Hytte og Hal.
Vort Land har ej Sange som dem, han har digtet,
og jeg hejser mit Flag for al Dannemarks Skjald.
Ti alle, hvem Kunsten har skaaret i Kødet,
hvad eller blot ridset i Huden en Gang,
har alle ham mødt, og de husker fra Mødet
en Stemme, de studsede ved, da den klang.

Den drog med det Sug, hvormed Vandene hvisker
til Maaneskinsstrande en Sensommerkvæld;
den smitted med Lunet, den smørrede Fisker
slap ud, mens han rensede Haanden for Skæl.
Den trygled fortvivlet, den dundred forsoren,
den nynned vemodig, den stønnede mat
og messed om hærdede Sønner af Jorden,
der elverbetoges en Midsommernat.

Og mens der med Tiden blev færre og færre,
man lyttede til af de mange, som skrev,
saa glemte man ikke hin Versenes Herre -
ham var det blandt alle, der <w>Sangeren</w> blev.
Nu er der vel dem, som har dybere pløjet
og drukket af Drømmen en tungere Rus,
men ingen der er, som er videre fløjet
i evige Rhytmers begejstrede Sus.

De friskede Sindet, saa Himlene blaaned,
de krusede Sjælen, der dovnede sløv. —
Nu hylder vi ham i Oktober, hin Maaned
med dryssende Regn over faldende Løv.
Og kommer den Tid, han skal kæmpe med Ælde,
knæbøjer hun ham, som hun knæbøjed Thor —
saa give ham Guderne Visdommens Vælde
og laane ham Røst til et Undergangskor.

Men hvordan saa Skæbnen hans Veje vil føje
herhjemme og ude i kommende Aar,
han blir, hvad han er og har været, den høje,
hvem faa af de andre til Skulderen naar.
Og skal til de store, der digted, han drage,
forglemmende alt, over Glemselens Flod,
da staar der ved Bredden en Skare tilbage
og nynner de Sange, han skrev med sit Blod.
</body>
</poem>

<section>
<head>
    <title>Viggo Stuckenberg</title>
</head>
<content>

<poem id="hanseno2017112020">
<head>
    <title>I Beværtningshaven</title>
    <toctitle><num>I.</num>I Beværtningshaven</toctitle>
    <firstline>Der var en lille Pige</firstline>
    <source pages="84-86"/>
    <quality>korrektur1,kilde,side</quality>
</head>
<body>
Der var en lille Pige,
som spurgte: ,,Hvem er han?''
— ,,Han var de faa en Digter
og dig en ukendt Mand.
Men jeg, der knap har kendt ham,
har tit og mangen Gang
i Tak en Tanke sendt ham
for mer end for hans Sang.

Han var omtrent den første,
der saa mit Krads var Aand.
Stilfærdigt han mig rakte
en tryg Medviderhaand.
Saa mødtes vi usete
paa Sangerlandets Kyst.
Jeg jubled, da det skete,
og om mig alt blev tyst.

Men skilt vi var i Staden,
vi begge leved i.
Jeg husker ham fra Gaden,
naar rank han strøg forbi.
Det rykked i de Traade,
der tæt mig til ham bandt —
men med sit Væsens Gaade
i Vrimmelen han svandt.

En stille Sommersøndag,
da man fra Byen trak,
mødtes vi i en Have,
hvor Smaafolk sad og drak.
Det lysned i hans Øje,
da han mit Navn erfor —
og end jeg husker nøje
hans faa og jævne Ord.

Nu tænker jeg saa ofte,
hvorfor jeg ej har søgt
ham op, mens det var Tiden,
og lyttet til hans Kløgt.
Men bange for at trætte
og angst for, at maaske
han dog ej var den rette,
lod jeg mig ikke se.

Men tit min Tøven græmmer
mig nu, da han er død —
og en Juvel jeg gemmer,
blodfyldt, karfunkelrød.
Den spejler dyb og fejer
hans Holdning og hans Gang,
og tungt og fast den vejer
som Hælvten af hans Sang.
</body>
</poem>

<poem id="hanseno2017112021">
<head>
    <title>Assistens Kirkegaard</title>
    <toctitle><num>II.</num>Assistens Kirkegaard</toctitle>
    <firstline>Dette Sted, der var ham kendt som Hjemmet</firstline>
    <source pages="86-88"/>
    <keywords>storm,samsoe,boedtcher</keywords>
    <quality>korrektur1,kilde,side</quality>
</head>
<body>
Dette Sted, der var ham kendt som Hjemmet,
har jeg ogsaa søgt og faaet kært,
men jeg gik der altid som en fremmed,
og dets Løndom fik jeg aldrig lært.

Naar jeg drev i Gangene alene,
var der aldrig noget, der var sket,
men jeg stirred paa de samme Stene,
som jeg ser, at ogsaa han har set.

Stod jeg saa ved Storms for den at læse,
gik hin Døl i sit Elysium,
glemt — mens den vidunderlige Næse
snuste, humoristisk opadkrum.

Dér var hans, og dér var Samsøes Grave,
der var Minder om en gammel Stil.
Der var Blomsterflor som i en Have,
der var Hængeask og Sørgepil.

Ludvig Bødtcher med den lille Lyre
laa og drømte om Italiens Vin,
og med Hjærnen sprængt og med sin dyre
Forskerglæde sødt sov Rask i sin.<note>sødt] ødt</note>

Og jeg mærked altid ved at gaa der
svundne Tiders Luftning mod mig slaa. —
Hvis jeg havde vidst, <w>hans</w> Moder laa der,
havde did jeg søgt for der at staa.

Nu blev det paany det samme Par der
altid fik en flettet Tankekrans, —
men den allersidste Gang, jeg var der,
dvæled jeg, mismodig, kun ved hans —

saa igen den milde Taagehimmel
over Træer, Gange og Kapel,
og den tavse, vinterklædte Vrimmel,
der var mødt og sagde ham Farvel

Vennerne, der Kisten gik ved Siden,
ham, hvis Sang er skær som Maanens Ny,
ham, der kaad og skælmsk i Rosentiden
hented Honning i den lille By.

Og jeg tænkte, mer end ved de andres,
paa hvor lidt jeg selv har faaet gjort,
og hvor støt ustandseligt der vandres
Stund for Stund fra Livsens lave Port.

<w>Nu</w> laa Himlen over disse trange,
mørke Rum havstrakt og æterren,
og det dufted i de lange Gange,
naar jeg standsed ved en blaa Syren.

Gik saa bort, som jeg og Døden skulde
daglig prøve Kræfter, ene to,
til jeg snart og pludselig til Mulde
styrted baglænds for dens Løveklo.
</body>
</poem>

</content>
</section>

<poem id="hanseno2017112022">
<head>
    <title>Fjærne Venner</title>
    <firstline>Jeg aabner mit Vindu</firstline>
    <source pages="88-91"/>
    <quality>korrektur1,kilde,side</quality>
</head>
<body>
Jeg aabner mit Vindu -
Husene er mørknet,
to Kærester skilles,
Portdøren slaar.
Mat brænder Gassen,
men højt over Pladsen
Nordstjærnen staar.

Nærmere jeg var den
en anden stille Aften;
langsomt jeg nedad
fra Landakot gik.
Nu mødes med samme
trofaste Flamme
dens og mit Blik.

Jeg husker alt og alle:
Stuen paa Vinaminni,
Fruens muntre Hilsen
og Regnvindes Sus,
Folk, jeg har passeret,
og Effa ved Klaveret
i Indridis Hus.

Sne over Esjan
en mild Septembermorgen!
Paa en langhaaret Blis
en Bondedatter red.
Saddelfast bænket
styred hun stænket
Langgaden ned.

Bøgerne ved Sengen,
Domkirkens Urslag!
Hjælpeløs og søvnløs,
Salve og Morfin!
Og stundom fra Gyden
i Høstnatten Lyden
af Stemmer og Trin.

Trygge Venners Komme,
sortvippede, brune Øjne,
Engelsk og Islandsk
og Dansk, som det faldt!
Valmu i Vasen,
Drømmen og Dasen,
Fjærnhed overalt. —

Oppe hele Dagen,
Gang ved Stok i Stuen,
Lægens glade Øjne,
den første Cigar!
Digtet, der var spiret,
vokste paa Papiret —
Hilsener, Svar!

Rosen, Fru Marja
bragte mig forsigtigt,
den hvide, der var vogtet,
til jeg kom mig, som en Skat.
Alle dens Blade
faldt ned paa Bordets Plade,
saasnart den blev sat.

Ude i Solen
mange Kopper Kaffe!
Hjem, mens Himlen blussed
af Nordlysets Skin.
Nyvundne Venner
trykked mine Hænder —
opvaagnet Sind!

Liv inden Døre!
Buskene i Haven
lægger sig og inde
klirrer Glas og Kop.
Blændinger sprøjter
til vældige Højder
Vandkamme op.

Fiskere slæber
en mægtig Helleflynder
— Bølgerne danser
paa Reykjaviks Red. —
Slanke Mastestøtter!
Drenge, der spytter
ad Skibssiden ned.

Grøndal den gamle
sidder i sin Hule.
Datteren kom
over Fjældet paa Besøg.
Byron i Reolen,
Trækket slidt paa Stolen,
og Raad til en Spøg! —

Baaden staar fra Stranden,
Vennerne derinde,
Steingrímur svinger,
graahaaret, med sin Hat.
Skumring ind ad Øjer,
gyngende Køjer,
Havridt og Nat!

Dagen derefter
stod jeg højt paa Dækket,
stirrede rundt,
alt var Væde og Slud.
,,Se'', siger nogen,
,,de Bjærge bag Taagen'',
og alt slettes ud.
</body>
</poem>

<poem id="hanseno2017112023">
<head>
    <title>Søndag Aften</title>
    <firstline>Ugen gennem ebbed Kraften</firstline>
    <source pages="92-97"/>
    <quality>korrektur1,kilde,side</quality>
</head>
<body>
Ugen gennem ebbed Kraften —
det er Søndag, Søndag Aften;
,,Hvilestunden er i Vente'',
    nu er Klokken næsten ni.
Der er ingen Afbud sendte;
ved en Lysedug der rettes,
Glassene paa Bakken sættes;
nu begynder snart den kendte
    Klokke der sit Ringeri.- -
Ud jeg ser i Lygteskæret,
    Folk har knappet Frakken stramt.
Det er mørkt og raat i Vejret,
    Rudens Glas er regnligt klamt.

Men — naar om en Stund de gamles
vante Kreds igen forsamles
og begynder Passiaren,
    mangler een — snart mangler to.
<w>Jeg</w> staar dybt i Gæld til Laren.
Milde Tanker Mindet vækker,
paa min Sofa jeg mig lægger,
suger langsomt paa Cigaren,
    grunder i mit Enebo.
Fjærnt et Billed frem der dukker,
    og det følges snart af fler.
Stille Øjnene jeg lukker,
    men des klarere jeg ser:

Nu er Filosoffen kommen —
med et Manuskript i Lommen.
Paa den bedste Plads han smider
    tanketom sig med et: ,,Ah''.
Rundt i Stuen Blikket glider,
lunt han løfter Pandelægget,
smiler bag Japanerskægget —
gror saa fast, indtil omsider
    Pibenød faar ham derfra —
har sin Plads med Ære vundet,
    alt han fandt til Vester Vej.
Mange Aar er siden rundet;
    først kom han, og saa kom jeg

Ofte, ofte har vi haft
en herlig Hvile Søndag Aften —
er saa gennem lange Gader
    gaaet hjem i alslags Vejr.
Høstregn mørkned graa Façader;
i de lune Foraarsnætter
knalded Tivolis Raketter;
sort paa nytilsnete Flader
    skygged kuldestive Træer.
Vi har travet i Galoscher
    i det vintervaade Sjap,
medens trætte Dyr for Droscher
    snubled under Raab og Rap —

for, naar Ugens Slid var omme,
til det samme Sted at komme.
Møblerne stod ny og blanke,
    over Stuen var der Stil.
Fruen selv, den hofteslanke,
rejste i Empirekjolen
høj og rank sig op fra Stolen
og, som hun forjog en Tanke,
    gav hun Haanden med et Smil.
Fuglefint sig bøjer Næsen,
    gennem Stuen lyst hun gaar,
adelsfødt i Sind og Væsen
    og med opadstrøget Haar.

Og som sidst to Øjne spiller
mod os bag de faste Briller.
Stole frem han rykker, Svenden
    med de kiplingskaarne Træk,
Værten, Ægtemanden, Vennen.
Klart hans gamle Hjemmetrøje
viser, den har faaet nøje
Kendskab i sit Liv til Pennen
    og det endnu vaade Blæk.
Glad han leger min Datter,
    før hun bliver sendt i Seng —
ler med en homerisk Latter,
    rammer man den rette Streng.

Muntre midt i Jammerdalen
svang vi sobert Glaspokalen.
Altid blev dog Hovedsagen
    et og andet lille Blad,
som tilfældigt kom for Dagen.
Den, der skulde til at læse,
rømmed sig og pudsed Næse,
og, med Haanden under Hagen,
    fremadbøjet, Fruen sad.
Alle havde vi det Øre,
    som de andres Røst forstod,
og som taktfuldt kunde høre,
    naar der faldt en Draabe Blod.

Klokken var vel flere Gange
bleven noget mer end mange,
havde Filosoffen ikke
    lignet gamle Mester Kant,
Manden med de faste Skikke,
efter hvem man stilled Ure,
Gaden lang, naar han gik Ture, —
og præcis sig skyndt at prikke
    i det ømmeste han fandt.
Og mens Øjne Øjne mødte,
    rejste hver sig fra sin Plads,
og for sidste Gang vi stødte
    klingre Glas mod klingre Glas. —

Siden har vi ogsaa trolig
søgt dem i den nye Bolig,
og hvad end der kom i Vejen,
    holdt vi fast ved denne Kvæld —
den var nu engang vor egen.
Men — det er de gamle Dage,
som jeg her har kaldt tilbage.
Dengang var der megen, megen
    mere Tro i Israel. —
Er det ikkun Sludder, dette,
    hvad jeg ikke tror, det er,
brødes I dog af den rette
    Malm — jeg borger dyrt for jer. - -


Nys vort sidste Samlag endte. —
Jeg gik til det ubekendte —
haaber, vi i Faarehjorden
    ses igen paa Dommens Dag
med de nye Lam i Horden.
Først jeg dog med gammel Glæde
tar i Kvæld iblandt jer Sæde.
Er jeg end usynlig vorden,
    hører I mit Aandedrag.
Og maaske om lidt jeg hugger,
    som jeg før har gjort saa tit
fire store Stykker Sukker
    til en Blanding rødt og hvidt

hilser glad de nye Venner,
hilser den, som bedst jeg kender -
og i Verset jeg forsvinder,
    som i Verset ind jeg strøg.
Bedst, I lidt paa Vindvet linder.
Som I fordums Tider sparer
I nok ikke paa Cigarer,
og i Atmosfæren finder
    man lidt rigeligt med Røg.
Det er ogsaa bedst, I skynder
    jer med at faa Hjærnen klar,
før vor Filosof begynder
    med det Manuskript, han har.

Vil der vanke mere, førend
Værten følger jer til Døren?
Tak for i Aften, Venner! Klokken
    er kun ti — forhast jer ej.
Resolut jeg tager Stokken,
drejer omad til Hotellet. —
Men naar I har sagt Farvellet,
kan endda en Del af Flokken,
    følges ad til Ørstedsvej.
Det er sandt, det kan jo hændes,
    de ej mer tar Afsked der, —
men da alting dog skal endes,
    vil jeg ende Digtet her.
</body>
</poem>

<poem id="hanseno2017112024">
<head>
    <title>Frueplads</title>
    <toctitle>Frue Plads</toctitle>
    <firstline>Du store By, hvor jeg i mange Aar</firstline>
    <source pages="97-99"/>
    <quality>korrektur1,kilde,side</quality>
</head>
<body>
<!-- TOCTITEL og TITEL ikke ens i bogen... -->

    Du store By, hvor jeg i mange Aar
    har haft et Hjem, men aldrig ret blev hjemme!
    Blot ved dit Navn, der nu en Duft mig slaar
    imod af mangt, jeg ej for alt vil glemme.
    Vel laa din Luft paa Brystet tit mig tungt,
    men dog har ogsaa dér jeg aandet ungt —
Paa Skrænten langs den brede Bugt en Stjærnekvæld jeg gaar.

    Men under Boulevardens lyse Linde
    har Hjærtet banket højt af Foraarstrang —
    og mangen Sommerkvæld jeg holdt mig inde,
    naar Aandens Drifter mig til Arbejd tvang.
    Og Stormen med den regnvejrsrustne Røst
    har varslet mig en truet Manddomshøst —
men her er jeg en fremmed Mand blandt Folk med fremmed Hang. —

    Det skumred atter i de snævre Stræder,
    og Luften farves snavsetgul af Gas.
    Lavt hegnet ind af stille, rustne Kæder
    ligger nu tavs den titbetraadte Plads.
    Hint Hus tilhøjre — der er Lys deri - -
    jeg gaar de mange Buster tyst forbi,
og Ørnen ser med sløret Blik mod Skyens Luftpalads.

    En frostklar Morgen paa den anden Side
    foran Portalen staar jeg med en Ven.
    Døberen præker: Økserne vil bide, —
    henover Pladsen vandrer jeg igen.
    Den unge Lind har tabt det sidste Blad,
    som gyldent end igaar i Kronen sad,
men Lytterne har Mestrens Haand for evigt aandet hen. —

    Ak! Nu er Løvspringstiden atter kommen.
    Henad min gamle Villavej jeg gaar,
    og Buch der Lieder har jeg med i Lommen, —
    det er en Hverdag i de unge Aar. —
    Til samme Have gik vi siden tit,
    naar alt var sort at se, naar alt var hvidt,
og Stænk af Regn og Støv af Sne hun havde i sit Haar.

    Men mine Tanker fører mig tilbage
    til Pladsen med det røde Bispebo,
    for det var ej blot i de unge Dage
    jeg stolpred der, skægløs og musetro;
    men over den har siden tit jeg skraaet
    lidt længer frem, og saa var Maalet naaet:
Jeg ringed paa, hun lukked op i muntre Hjemmesko.

    Og naar jeg gik, har mine Tanker leget
    som i en gylden Rus saa lifliglet, -
    og jeg er gaaet bort, mens alt har skreget
    i mig af Haabløshed, til det blev træt.
    Hvad vilde jeg med mismodsløvet Sans
    og ikke ung i denne Elverdans?
Der falder mangt et Stemningslys paa denne lille Plet.

    For jeg er ogsaa gaaet hjem, mens Hjærtet
    af stille Glæde dybt var videt ud,
    o Kvindesjæl, saa det mig næsten smerted,
    ti fra min Lykke har du bragt mig Bud.
    Du gamle Plads med dine unge Træer!
    Jeg kaster over dig et gyldent Skær,
men dette Digt jeg vier dig, min Manddoms karske Brud.
</body>
</poem>

<poem id="hanseno2017112025">
<head>
    <title>Sang</title>
    <firstline>Du, min Længsels, mine Kvalers</firstline>
    <source pages="100-101"/>
    <quality>korrektur1,kilde,side</quality>
</head>
<body>
Du, min Længsels, mine Kvalers
Tolk, min Tankes Tugt!
Baade Dommers og Husvalers
Røst og Kampes Frugt!
Hvor du lyder, har jeg hjemme.
Hvisk mig med din egen Stemme,
Modersmaal, der om mig summer,
hvilken Kraft du rummer!

Selv jeg sang: Det fik sig Vindens
Kraft og Vindens Kaar
for at mane med en Mindens
Suk i Høst om Vaar,
for som Sus at kunne dulme,
for til Storm at kunne svulme,
for med Bør paa Have brede
Modet ud at lede.

Det kan dundre med en Bankens
Buldren, vil det ind.
Det kan ogsaa føre Tankens
Frø til unge Sind.
Hvad der visnet er af Ælde,
kan det fra dets Kroner fælde.
Det kan vælte Drømmens Vande
ind mod Livsens Strande.

Det kan stille hen sig lægge,
som det ej var til.
Det kan ogsaa selv sig vække,
naar Naturen vil.
Spærrer man det ind i Sange,
sprænger det de altfor trange
Rum, der knuger, Rum, der tynger -
suser ud og synger.
</body>
</poem>

</content>
</section>

<section>
<head>
    <title>IV. Oversatte Digte</title>
</head>
<content>

<poem id="hanseno2017112026">
<head>
    <title>Kun tøvende —</title>
    <firstline>Kun tøvende og kun en enkelt, sjælden Gang</firstline>
    <source pages="105"/>
    <quality>korrektur1,kilde,side</quality>
</head>
<body>
Kun tøvende og kun en enkelt, sjælden Gang
med Drømmehaand jeg rører Sjælens Sølverstreng.
De Tider er forbi for mig, da Sang paa Sang
fra Himlen faldt som gylden Dugg paa Græs i Eng.

Vel længes efter Sange jeg af al min Hu
som dem, der før min Smerte tvang, mens de blev skabt.
Magnetisk Længslen peger mod sin Pol endnu,
men Kraft til stadig Kredsning der har længst den tabt

Jeg tænkte før: Omblomstret af din egen Sang,
alt nær dit Maal, du dør vel paa en Roseneng.
Men — tøvende og kun en enkelt, sjælden
Gang med Drømmehaand jeg rører Sjælens Sølverstreng.

<nonum><right><small><i>(Otto Hauser.)</i></small></right></nonum>
</body>
</poem>

<poem id="hanseno2017112027">
<head>
    <title>Aglaja</title>
    <firstline>Aglaja, du med disse Drengebryster</firstline>
    <source pages="106"/>
    <quality>korrektur1,kilde,side</quality>
</head>
<body>
Aglaja, du med disse Drengebryster,
er du mon ej en Dreng, der er klædt ud,
og som i Blikkets klare Amethyster
— to Sjælens sandhedsrene Straalebud —

bærer al Løgn — en lun og lystig Skalk,
der morer sig ved Maskespil og gerne,
imens han leger Pige, som en Falk
fløj kækt ud i det verdensvide Fjærne.

Ingen vil tro dig, som har set din Gang
med disse drengeagtigt seje Lader.
Og synger du i Luften ud en Sang,
er det, som daled Slag fra Vingeflader

med sprøde Fjer. Ja, selv din Tale klirrer
som Glas — der ofte gør den mere klar,
og ofte mere mørk, — og du forvirrer
med mangen brat Bevægelse, du har,

just som en Dreng. Dit Haar er heller ej
saa silkeblødt, men let i Lokker bøjet.
Kun naar jeg siger, at jeg elsker dig,
da skjuler sky og pigeangst du Øjet.

<nonum><right><small><i>(Otto Hauser.)</i></small></right></nonum>
</body>
</poem>

<poem id="hanseno2017112028">
<head>
    <title>Elissa</title>
    <firstline>Frem paa sin abildgraa, sin store Skimmel</firstline>
    <source pages="107-108"/>
    <quality>korrektur1,kilde,side</quality>
</head>
<body>
Frem paa sin abildgraa, sin store Skimmel,
der i den graa, den øde Steppeegn
traver saa træt — under en dybgraa Himmel,
der aldrig læsker nogen Jord med Regn

rider Elissa. Klædt hun er som i
en Dragt af Gryets Rosenfarver vævet;
den flyder som en sagte Melodi
i bløde Folder, kun af Foden hævet,

den ene, som i Snabelskoen let,
den rosenfarvede, i Bøjlen staar;
Foldernes Fald skjuler den anden tæt.
Sig mig Elissa, hvordan er dit Haar?

Monstro saa dunkelt som de store, runde,
barnlige Drømmerøjne — eller gult?
Ti altfor nonnekysk, til at jeg kunde
se det, sad Floret om. Og dog, skønt skjult,

som første Solskær Morenens Glød hint Klæde
det gennemglimred — gult det er forvist.
Men sig mig nu, hvad vil du med den spæde
i fjærne Land udsprungne Mandelkvist,

saa mild en Svøbe blot i dine Hænder
den styrer kælende din Gangers Skridt, —
og dette Drømmerblik, der intet kender
til Haardt, men kun alt Livsens Smukt og Blidt?

Du ser saa fremmed ud i disse Egne,
der aldrig Sommer har og aldrig Vaar.
Dog — for dit Barneblik der alle Vegne,
hvorhen det gaar, et Blomstereden staar.

<nonum><right><small><i>(Otto Hauser.)</i></small></right></nonum>
</body>
</poem>

<poem id="hanseno2017112029">
<head>
    <title>Arashiyama</title>
    <firstline>Se det skønne, skønne Bjærg</firstline>
    <source pages="108"/>
    <quality>korrektur1,kilde,side</quality>
</head>
<body>
Se det skønne, skønne Bjærg,
Bjærget Arashiyama!
Se, hvor det fuldt af Blomster staar -
det er kendt i det ganske Land.
Var det ej fuldt af Blomster,
var det'som hvert et andet Bjærg.
Var min Kærest ej mig tro,
var han som andre Mænd.


<nonum><right><small><i>(Japansk. Efter Otto Hauser).</i></small></right></nonum>
</body>
</poem>

<poem id="hanseno2017112030">
<head>
    <title>Blomstergrenen</title>
    <firstline>Alle Ferskenens Blomster hang</firstline>
    <source pages="108-109"/>
    <quality>korrektur1,kilde,side</quality>
</head>
<body>
Alle Ferskenens Blomster hang
fulde af Draaber fra Gaarsnattens Regn.
Om Aftenen gik en Pige
henad en Havegang.

Hun plukked en Gren og gik ind med den,
stillede foran sit Spejl den hen
og sagde til Vennen: ,,Kæreste Ven!
Er den vel saa smuk som jeg?''

Han svared: ,,Skøn som denne Gren
er ikke du, er der ikke en.''
Skælmen lod, som hun troed derpaa, -
fortørnet op hun saa.

Grenen hun rev med sin Haand itu,
som om hun paa ham var vred,
kasted saa dens Stykker
for Svendens Fødder ned:

,,Er du ikke saa glad for mig som for
de døde Blomster her,
sov saa hos din Gren i Nat
og se, hvad den er værd.''

<nonum><right><small><i>(Japansk. Efter Otto Hauser).</i></small></right></nonum>
</body>
</poem>

<poem id="hanseno2017112031">
<head>
    <title>Nakamura Akika</title>
    <subtitle>Paa Slagmarken ved Oke-Hazama</subtitle>
    <firstline>Mens Tordenen ruller og Regnen strømmer</firstline>
    <source pages="109-111"/>
    <quality>korrektur1,kilde,side</quality>
</head>
<body>
Mens Tordenen ruller og Regnen strømmer,
hjulpne af Mørket og Guderne med,
sprænger tre Tusinde Mand afsted
i Dødsforagt og med slappe Tømmer
        ved Højenes Fod,
        Kampen imod,
med Pansersærkerne rullet op.

Paa Kutsukakes Marker og Bjærge,
paa Ohotakas og Kasaderas
vrimler imens Surugas Hær,
fyrretyvetusind Mand stærk.
    ,,Imorgen stormer vi
    Borgen Kiyosu,
    imorgen erobrer vi
    Landet Ohari,
    som en Flod bryder Diger itu —
    som et Bambus er brudt i et Nu.''
        Saa tænker de stolte i lystigt Lag.

Fyrrenes Brus er som Lutternes Sang,
og Tordenens Dronen er Bækkeners Klang.
    Ved den Nætternes Nat de sig fryder.
De spænder sig Bælte og Sværd fra Lænd,
de synger og danser og jubler — men -
    da Vejret er vildest og Festen med lyder

et Raab, der rejser sig rundtenom:
,,Til Vaaben! Fjenden! Hvor er han? Kom!''
Men over dem alt de fjendtlige Spær
    regner i tætte Striber,
og om dem alt de fjendtlige Sværd
    suser, hviner og piber.

Himlen og Jorden Revner slaar. -
    Saa snelt som et Blik sig vender,
    saa snelt som et Lyn os blænder,
        som Dugg af Land
        under Solens Brand
to Tusindes Liv forgaar.

    Hvor lidet tæller,
    hvor lidet gælder
    Menneskeliv
    og Menneskekraft!

    Kun Marker og Bjærge
    bliver de samme,
    men, Oke-Hazama, hvor
    ser man, mens Majregnen falder
    saa koldt og vidt over Jord
    paa dig det forgangnes Spor?

<nonum><small><wrap>(Slaget stod i det 16' Aarhundrede. Sejrherren var Oda Nobunaga, en af Japans største nationale Helte. Hans Modstander faldt i Kampen).</wrap></small></nonum>
<nonum><right><small><i>(Japansk. Efter Otto Hauser).</i></small></right></nonum>
</body>
</poem>

<poem id="hanseno2017112032">
<head>
    <title>Shiwoi Uko</title>
    <subtitle>Bambusfløjten ved Havets Strand</subtitle>
    <firstline>I Fyrreskyggen paa et Fjæld paa Vagt</firstline>
    <source pages="111-114"/>
    <quality>korrektur1,kilde,side</quality>
</head>
<body>
I.

I Fyrreskyggen paa et Fjæld paa Vagt
har Nat paa Nat en Fiskerdreng sig lagt.
Han trøster sig ved Bambusfløjtens Klang,
men bitter er hans Dag af Salt og Tang.

I Maaneskin, i Mørke har han lagt
sig Nat paa Nat i Skyggens Dyb paa Vagt.
Du hører i hans Bambusfløjtes Klang
en evig Længsels evig bitre Sang.

En Nat de stolte Hoffets Herrer laa
og fejred her en Fest med Larm og Pragt,
mens Høstens Maane gennem Luftens Blaa
drog roligt hen i al sin klare Magt.
Fra dengang klager Drengens Fløjte her.

En Nat de skønne Hoffets Fruer laa
ved denne Strand i Fyrstens lette Jagt.
Fjærnt hørte man dem Gyldenlutten slaa,
mens Fyrren suste om ham paa hans Vagt.
Fra dengang klager Drengens Fløjte her.


II.

Der ligger Rim paa Rør ved Strand. — Det fryser.
I Stormen alle Træer og Klipper gyser.
Klart klinger Fløjten. Paa sit Fjæld paa Vagt
har Fiskerdrengen Nat paa Nat sig lagt.

Det hagled haardt og tæt, det rasled højt.
Til stille Is blev Brændingsbrusets Sprøjt.
Blidt klang hans Fløjte. Paa sit Fjæld paa
Vagt har Fiskerdrengen Nat paa Nat sig lagt.

Orkaner suser ud af Bjærgets Kløfter,
i tunge Søjler Sandet op de løfter.
Angst klinger Fløjten. Paa sit Fjæld paa Vagt
har Fiskerdrengen Nat paa Nat sig lagt.

Og Regnskyl dæmped hver en Lyd, der lød,
og gule Bække overalt der flød.
Svagt klang hans Fløjte. Paa sit Fjæld paa
Vagt har Fiskerdrengen Nat paa Nat sig lagt.


III.

Og Maanens Skin tog af og til i Magt,
men lige mægtigt lød hans Elskovssang.
Endnu han drager paa sit Fjæld paa Vagt,
og skøn som aldrig før er Fløjtens Klang.

Den vilde Fjældstorm gennembruste den,
Fyrrenes dybe Syngen gennemsuste den,
den stærke Brændings høje Brag bekæmped
den, og Bølgegangens evige Mumlen dæmped den.

Endogsaa selve Skyerne, der gaar
over Onoye, lytter til og staar —
og den, der hører Fløjten, faar den kær
og lokkes stadig mer og mere nær,
i Drømme nynnende dens Melodier.

Et Øjeblik den med sin Klage tier.
Da toner den, tys, højere end før.
Nu klinger selve Himlen i dens Rør.
Hører du ej, at gyldent Harpeslæt
lydt græder ud, som intet Sind har grædt?

Engang en Sky over Onoye drog,
fra Bjærget med den Harpemestre tog,
derhen, hvor Maaneskibet alt til Fart
mod Himlens Land, med Stavnen vendt, laa klart.

<nonum><right><small><i>(Japansk. Efter Otto Hauser).</i></small></right></nonum>
</body>
</poem>

</content>
</section>

</workbody>
</kalliopework>

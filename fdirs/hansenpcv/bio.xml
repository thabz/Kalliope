<?xml version="1.0" encoding="UTF-8"?>
<bio>
  <body>
Hansen, Peter Christian Valdemar, 1869—1927, Journalist og Forfatter. F. 20. Maj 1869 i Kbh. (Slotsk.), d. 19. Aug. 1927 sst., begr. sst. (Vestre). Forældre: Kammerlakaj Peter Christensen H. (1818—76) og Emma Severine Jensen (1831—1901). Gift 1° 1. Nov. 1898 i Kbh. (Helligg.) med Koncertsangerinden Maria Emilie Sørensen, f. 12. Aug. 1876 i Kbh. (Helligg.), d. 28. Marts 1916 sst., D. af Skomagermester Harald Alfred S. (ca. 1847—86) og Johanne Augusta Andersen. 22. Juni 1922 i Taarbæk med Iris Gilbe, f. 25. Maj 1899 i Vesterborg, D. af Styrmand Julius G. (1864—1904) og Marie Olesen (1868—1924).

H. blev Student 1887, privat dimitteret, cand. phil. 1888, var derefter Bibliotekar i Studentersamfundet og Lærer og begyndte 1893 Journalistik ved »København«. 1896 kom han til »Politiken«, hvor han skrev om Teater og Litteratur, 1901—18 bestred Stillingen som Redaktionssekretær og fra 1918 til sin Død redigerede Kronikken. Han fik 1911 Lystspillet »Naar Ministeriet falder« opført paa Dagmarteatret, og det blev siden spillet med Succes paa mange udenlandske Scener. 1914 blev »Hyttefadet«, en Satire over en Proletarfører, opført paa Dagmarteatret, og 1918 »Mistanken« paa Det ny Teater. Blandt H.s Digtsamlinger kan nævnes den følelsesfulde »Den sidste Maaned« (1916), skrevet efter hans første Hustrus Død. Han har ogsaa udgivet nogle større Fortællinger: »Hjemmet« (1917), »En Sommerstorm« (1918), »Den hellige Lidenskab« (1919), »Det dybe Skel« (1924) o. fl. — Fra 1913 var H. Medlem af Bestyrelsen for Danske Dramatikeres Forbund, fra 1922 Næstformand.

<right><small><a poet="rimestad">Chr. Rimestad</a> in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. IX, pp. 277-278.</small></right>
  </body>
</bio>




<?xml version="1.0" encoding="UTF-8"?>
<bio>
  <body>
Hansen, Peter Christian Valdemar, 1869-1927, Journalist og Forfatter. Født 20. Maj 1869 i København (Slotsk.), død 19. August 1927 samme Sted, begravet samme Sted (Vestre). Forældre: Kammerlakaj Peter Christensen Hansen (1818-76) og Emma Severine Jensen (1831-1901). Gift 1° 1. November 1898 i København (Helligg.) med Koncertsangerinden Maria Emilie Sørensen, født 12. August 1876 i København (Helligg.), dødt 28. Marts 1916 samme Sted, Datter af Skomagermester Harald Alfred Sørensen (ca. 1847-86) og Johanne Augusta Andersen. 2° 22. Juni 1922 i Taarbæk med Iris Gilbe, født 25. Maj 1899 i Vesterborg, Datter af Styrmand Julius Gilbe (1864-1904) og Marie Olesen (1868-1924).

Hansen blev Student 1887, privat dimitteret, cand. phil. 1888, var derefter Bibliotekar i Studentersamfundet og Lærer og begyndte 1893 Journalistik ved »København«. 1896 kom han til »Politiken«, hvor han skrev om Teater og Litteratur, 1901-18 bestred Stillingen som Redaktionssekretær og fra 1918 til sin Død redigerede Kronikken. Han fik 1911 Lystspillet »Naar Ministeriet falder« opført paa Dagmarteatret, og det blev siden spillet med Succes paa mange udenlandske Scener. 1914 blev »Hyttefadet«, en Satire over en Proletarfører, opført paa Dagmarteatret, og 1918 »Mistanken« paa Det ny Teater. Blandt Hansens Digtsamlinger kan nævnes den følelsesfulde »Den sidste Maaned« (1916), skrevet efter hans første Hustrus Død. Han har ogsaa udgivet nogle større Fortællinger: »Hjemmet« (1917), »En Sommerstorm« (1918), »Den hellige Lidenskab« (1919), »Det dybe Skel« (1924) og flere. - Fra 1913 var Hansen Medlem af Bestyrelsen for Danske Dramatikeres Forbund, fra 1922 Næstformand.

<right><small><a poet="rimestad">Chr. Rimestad</a> in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. IX, pp. 277-278.</small></right>
  </body>
</bio>




<?xml version="1.0" encoding="UTF-8"?>
<bio>
  <body>
Harder, Henrik, 1642—83, Latindigter. Født 1642 i Flensborg, død 8. Jan. 1683 i Kbh., begr. sst. (Petri). Fader: Perlestikker Claus Harder.

Da Faderen, paa Grund af sit Arbejde for Hoffet, 1652 flyttede til Kbh., fulgte Sønnen med og blev sat i Vor Frue Skole, fra hvilken han 1659 blev Student. Aaret efter optraadte han med et latinsk Digt i Anledning af den hævede Belejring af Kbh. (»Hafnia arctiore obsidione liberata«). Siden var han Hofmester paa Finstrup (Holstenshus paa Fyn) for Jørgen Schults Sønner og fulgte derefter som Sekretær med Christoffer Lindenow paa en diplomatisk Sendelse til England. Efter at være fratraadt denne Bestilling (1670) rejste han en Tid omkring i Udlandet og blev derefter Hofmester hos den unge Grev Niels Friis, men døde kort efter. Henrik Harder var i sin Tid anset som en ypperlig Latindigter, navnlig af Epigrammer efter Martials og Englænderen John Owens Mønster; fra denne sidstes Epigrammer vilde, efter en engelsk Litteraturhistorikers Dom (The Cambridge History of English Literature, IV, 1909, S. 267), Henrik Harders ofte ikke kunne skelnes, saafremt de optraadte blandede mellem hinanden. Hans Poesier er samlede af Rostgaard i hans »Deliciæ poetarum Danorum«, II, 1693, S. 209—368. Et Udvalg i Oversættelse udgav Fr. Dahl 1903 (»Et Hundrede Epigrammer«).

<right><small>H. F. Rørdam in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. IX, p. 365.</small></right>
  </body>
</bio>




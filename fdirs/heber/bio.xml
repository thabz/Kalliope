<?xml version="1.0" encoding="UTF-8"?>
<bio>
<body>
Heber, Reginald, engelsk Biskop i Kalkutta, født 21. April 1783 i Malpas i Grevskabet Chester, hvor hans Fader var Præst, død 3. April 1826 i Trichinopoly i Sydindien. Som Student i Oxford udmærkede Heber sig ved sin store Flid og vandt Prisen for et større engelsk Digt (<i>Palestine</i>). 1807 blev han Præst i Hodnet i Shropshire, hvor han virkede med stor Dygtighed. Han udgav ogsaa forskellige Digte, især kirkelige Hymner. Mest kendt er Missionssalmen From <i>Greenlands icy mountains</i> (overs. af T. Løgstrup i »Dansk Missions-Sangbog«, 1910, Nr. 33). Heber var i det hele en ivrig Missionsven og særlig virksom for <i>Church Missionary Society</i>, hvis maadeholdne kirkelige Anskuelser stemmede med hans eget Standpunkt. Da den første anglikanske Biskop i Kalkutta, Middleton, døde 1822, modtog Heber det ærefulde Tilbud at blive hans Eftermand. Universitetet i Oxford udnævnte ham til Æresdoktor i Teologi, inden han blev ordineret til Biskop og sejlede til Kalkutta (1823). Allerede næste Aar begyndte han en 16 Maaneders Visitationsrejse i sit uhyre Stift, der omfattede hele Indien. Over Benares, Delhi og Agra rejste han til Bombay, hvorfra han over Ceylon vendte tilbage til Kalkutta. Alle Vegne visiterede han Menighederne i de engelske Garnisonsbyer; men tillige søgte han paa alle Maader at fremme Missionen blandt de Indfødte. 1826 begyndte han en ny Visitationsrejse til Sydindien, men her blev han ramt af et Slagtilfælde og døde.

Hans Digte (samlede i <i>Poetical Works</i>, 1841) og Prædikener (<i>Sermons, preached in England</i>, [1829], <i>Sermons preached in India</i> [1830]), Dagbogsoptegnelser og Breve vidner om hans alsidige og harmoniske Begavelse, hans store Arbejdsiver og Arbejdsdygtighed, hans taktfulde og besindige Optræden og hans ualmindelig vindende, milde og fromme Personlighed.


<b>Litteratur:</b>

<w>Reginald Heber</w>, <i>Narrative of a journey through the Upper Provinces of India from Calcutta to Bombay, 1824-25, with notes upon Ceylon. An account of a journey to Madras and the Southern Provinces, 1826, and letters written in India</i>, I-III [London 1828]; <i>The Life of Reginald Heber . . . by his Widow</i>, I-II [London 1830]; <w>Fr.</w> <w>Krohn</w>, »Reginald Heber's Leben und Nachrichten über Indien«, I-II [Berlin 1831]; <w>G. Smith</w>, <i>Bishop Heber</i> [London 1895].

<right><small>L. B-n. in <i>Salmonsens konversationsleksikon</i>, 2. udg., 1915-1930, Bd. XI, pp. 83-84.</small></right>
</body>
</bio>


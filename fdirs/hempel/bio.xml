<?xml version="1.0" encoding="UTF-8"?>
<bio>
<body>
Hempel, Søren, 1775-1844, Boghandler og Avisudgiver. Født 3. Januar 1775 i Faaborg, død 12. Jan. 1844 i Odense, begravet samme Sted. Forældre: Postmester og Stads-, senere Distriktskirurg i Faaborg Christian H. (1738-1809, gift 2° 1786 med Ulrikke Augusta Ploug, 1766-1841, gift 2° 1816 med Kancelliraad, Landvæsenskommissær Nicolai Johan Kanneworff, ca. 1758-1833) og Sophie Erreboe (1746-84). Gift 19. September 1798 i Odense med Frederikke Kirstine Kisbye, født 16. Maj 1769 i Odense, død 22. Sept. 1839 samme Sted, Datter af Klokker ved St. Knuds Kirke i Odense Morten Kisbye (ca. 1730-99) og Johanne Margrethe Sibbern (ca. 1734-98, gift 1° 1757 med Kateket i Odense Jens Pedersen Brandt, 1723-65, gift 1° 1750 med Christiane Dorothea Riber, d. 1751, 2° 1752 med Karen Friedrichsdatter Holm, død 1756).

Hempel blev Student 1793 fra Odense og tog tre Aar efter teologisk Embedseksamen. 1797 købte han i Forening med en fransk Emigrant Joseph Benedict Lindenfels, som dog efter et Aars Tids Forløb udtraadte af Kompagniskabet, Fyens Stifts Adressekontor og Bogtrykkeri i Odense, hvortil var knyttet Udgivelsen af »Fyens Stiftstidende«, der allerede var udkommet gennem 25 Aar og nød stor Anseelse. Efter Overtagelsen bestred Hempel selv lige til 1843 Hvervet som dette Blads Redaktør, og hans efter Datidens Forhold meget moderne Ledelse skaffede hurtigt Bladet forøget Udbredelse. Foruden Bogtrykkeriet og Avisudgivelsen drev han allerede fra 1797 en stor Boghandel, omfattende saavel Sortiments- som Forlagsvirksomhed, og ogsaa denne Del af Forretningen formaaede han at arbejde op til at blive en af de største Virksomheder af den Art i Provinsen. Hempel var stærkt socialt og politisk interesseret og i mange Henseender en Foregangsmand, der gennem Bladet kom til at øve betydelig Indflydelse paa sin Bys Udvikling ved stadig i dets Spalter at taget til Orde i kommunale Spørgsmaal, især paa det filantropiske Omraade. Han var Medlem af flere Kommissioner til Ordning af Skole- og Fattigvæsen, blev 1835 valgt til Deputeret i Roskilde Stænderforsamling og 1838 til Raadmand i Odense. Foruden talrige Bladartikler, hvortil hører rationalistisk prægede Indlæg i Tidens kirkelige og teologiske Stridigheder, har han forfattet en Række Bøger og Pjecer, væsentlig af folkeoplysende eller moraliserende Karakter, som ganske vist ikke er betydelige, men vidner om hans Frisind og Menneskevenlighed. Efter hans Død blev den store Forretning delt, idet Sønnen Morten Christian Hempel (1799-1861) overtog Trykkeriet og Avisudgivelsen (overgik 1869 til J. C. Dreyer), medens Forlags- og Sortimentsboghandelen overgik til Svigersønnen Jens Frederik Helm-Petersen (1810-70).<!-- - Kancelliraad 1829. - Maleri af Danqvart Dreyer i Familieeje. Maleri af Chr. Grandjean 1835 og Buste af ukendt i Hempelske Boghandel, Odense. Maleri af S. C. Bondo i Lahns Stiftelse sst. Træsnit af Rosenstand 1874.-->
<!--J. Lauritsen: Tilbageblik paa Fyens Stiftstidendes første Aarhundrede, 1872. H. St. Holbeck: Fyens Stiftstidende gennem halvandet Aarhundrede, 1922.-->

<right><small>Lauritz Nielsen (C. Nyrop) in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. X, pp. 64-65.</small></right>
</body>
</bio>




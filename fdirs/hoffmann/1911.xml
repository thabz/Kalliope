<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1911" author="hoffmann" status="complete" type="poetry">
<workhead>
    <title>Blaa Strande</title>
    <year>1911</year>
    <notes>
        <note>Teksten følger Kai Hoffmann: <i>Blaa Strande</i>, Gyldendalske Boghandel, Nordisk Forlag, Kbh., 1911.</note>
    </notes>
    <pictures>
        <picture src="1911-p1.jpg">Titelbladet til <i>Blaa Strande</i> (1911) lyder ,,Kai Hoffmann / Blaa Strande / Digte // København og Kristiania / Gyldendalske Boghandel / Nordisk Forlag / 1911''.</picture>
    </pictures>
    <source facsimile="115308062992_color" facsimile-pages-num="94" facsimile-pages-offset="6">Kai Hoffmann: <i>Blaa Strande</i>, Gyldendalske Boghandel, Nordisk Forlag, Kbh., 1911.</source>
</workhead>
<workbody>

<poem id="hoffmann2019032501">
<head>
    <title>Det første Foraar</title>
    <firstline>De første Hyacinther -</firstline>
    <source pages="7-9"/>
    <quality>korrektur1,kilde,side</quality>
</head>
<body>
De første Hyacinther -
Solruderne mod Vest!
O denne gyldne Stue -
det første Foraars Fest!
De store Skibe vugger
i Havnen, nær herved . . .
Det er som Hvacinther -
et vældigt, havblaat Bed!

Nu losser tunge Dampere,
og Sejl mod Syden gaa . . .
Jeg elsker Hyacinther
og Master i det Blaa!
O, nu er det det Foraar,
som aldrig kommer mer!
Min Ungdoms gyldne Verden,
som første Gang jeg ser!

De lysende Alléer.
Den hvide, hvide Sky.
- Alting gør mig beruset
i denne Solens By!
Og paa de travle Kajer -
dèr elsker jeg at gaa.
Og paa de lange Moler,
dèr kan jeg længe staa.

Langt borte bære Træer
en sød og sælsom Frugt . . .
Jeg længes - jeg vil kende
de fjerne Havnes Lugt!
Thi nu er det det Foraar,
som aldrig kommer mer.
Omkring mig staar en Verden,
som jeg alene ser!

Aa, Solen gløder, gløder!
Alt er ét svimmelt Smil . . .
Uhyre stor er Verden -
titusind havblaa Mil!
Se, mine Hænder ryster . . .
Jeg hører Hjertet slaa . . .
Det er det første Foraar
min Ungdom i det Blaa!
</body>
</poem>

<poem id="hoffmann2019032502">
<head>
    <title>De gamle Kanoner</title>
    <firstline>Dèr ligger de gamle Kanoner</firstline>
    <source pages="10-11"/>
    <quality>korrektur1,kilde,side</quality>
</head>
<body>
Dèr ligger de gamle Kanoner.
Og Vedbend dækker den røde Mur.
Tegltagenes stenrøde Skrænter
fanger en Glans fra den store Asur.

Bataljernes Torden og Hæder!
Dèr ligger de glemte og sorte.
- Dèr ligger de lænkede Skibe
og venter ved Foraarets Porte.

Aarhundreder sove i Graven
nær Tidernes Døbefont.
Den døde By i sin Afkrog
er vendt mod en blaa Horisont.

Det er de vuggende Skibe,
der længes ved Foraarets Porte.
Det er de gamle Kanoner -
i Solskinnet dobbelt sorte.

Her vandrer jeg langt fra Alverden,
og Døden gaar mig imøde.
Her blaaner den evige Himmel,
og levende ere de døde!
</body>
</poem>

<poem id="hoffmann2019032503">
<head>
    <title>Skibet</title>
    <firstline>Udfor den oplyste By ved Havet</firstline>
    <source pages="12-13"/>
    <quality>korrektur1,kilde,side</quality>
</head>
<body>
Udfor den oplyste By ved Havet
ligger i Strømmen et Skib for Anker
med sine Master højt oppe i Rummet
og med en Rislen om Skibssidens Planker.

Det har en fin og en stolt Takkelage -
Tove og Snore som Traade mod Himlen.
Tyst hænger Raaen og svæver deroppe
i Solnedgangsskærets og Skumringens Svimlen.

O, ser I Skroget - det slanke og skønne!
- Under det skraanende Agterspejl mødes
ensomt i Aftnen de rindende Strømme,
Lyset, der svinder, og Mørket, der fødes.

Lønningen, Dækket - et Gulv under Stjernen!
Det er det Skib, som jeg elsker og savner . . .
O, jeg gad svømme omkring det, saa nær det -
ømt som en Mand, der sin Ejendom favner.

Havets Klenodie, Drømmenes Vugge . . .
Lykkelig den, som det kommer og henter!
Udenfor Aftenens blændende Søstad
ligger det, Skibet - o Skibet! - og venter . . .
</body>
</poem>

<poem id="hoffmann2019032504">
<head>
    <title>Før jeg blev født -</title>
    <firstline>Før jeg blev født, var der Havnestæder, Palmer</firstline>
    <source pages="14"/>
    <quality>korrektur1,kilde,side</quality>
</head>
<body>
Før jeg blev født, var der Havnestæder, Palmer.
Mænd drog ud i Verden, og Kvinderne var smukke.
Døde var de længst, da jeg laa i min Vugge.

Sømænd, Kavalerer, som den Gang var Livets Herrer!
Troperne ... Mauritius ... Koralrevets Brus!
Sejlerne er borte, og Huse sank i Grus.

Solen i dens Brand, den husvalende Skygge.
Aar, der var fulde af Frodighed og Tørke . . .
Aasyn lyser blege og forsvinder i Mørke.

I, jeg ikke kendte, hvem gemmer jeres Minder?
Livet, som I favned - dets berusende Musik
strømmer mod mit Hjerte fra en Verden, der forgik.

Se, jeg gaar i Land paa de lykkelige Kyster!
Dønningen - Asuren, som blomstrer og som falmer . . .
Dybt i min Erindring er der Havnestæder, Palmer.
</body>
</poem>

<poem id="hoffmann2019032505">
<head>
    <title>Ungdom</title>
    <firstline>Det klare Efteraar - og hine Veje</firstline>
    <source pages="15"/>
    <keywords>sonnet</keywords>
    <quality>korrektur1,kilde,side</quality>
</head>
<body>
Det klare Efteraar - og hine Veje,
Butiker, Blomster, store tyste Trær . . .
De fjerne Glæders Stad er altid nær.
Min Ungdoms Land har jeg til evigt Eje.

Da jeg var ung - da var der bedske Ting,
som jeg har glemt - og Fest, jeg ikke glemmer
da kaldte paa mig Høstens dybe Stemmer,
jeg gik dér svimmel - spejdede omkring.

Jeg gik og vejred Efteraarets Lugt,
imens jeg drømte om mit Hjertes Grøde.
Og saa jeg andre Hjerter bære Frugt,

det Nyes Tegn, der blinked mig imøde,
da blev jeg vild og svor ved alle Guder -
ved hine Gaders Sol og blanke Ruder . . .
</body>
</poem>

<poem id="hoffmann2019032506">
<head>
    <title>Januar</title>
    <firstline>Ak, jeg elsker Januar -</firstline>
    <source pages="16-17"/>
    <quality>korrektur1,kilde,side</quality>
</head>
<body>
Ak, jeg elsker Januar -
blaanende og kold og klar,
isnende og fuld af Lys,
fuld af Gry og Morgengys.

Januar - det er en Flod,
hvor jeg nøgen henter Mod.
Alle mine Ønsker gaar
ind i Haabets nye Aar.

Januar - jeg ligner Dig
ved en isblomst-prydet Maj.
Jeg har, ildnet af din Luft,
aandet alle Drømmes Duft.

Jeg har vandret timevis
som paa Vej mod Paradis.
Under Rummets hvide Sky
se min Sjæl blaa, hvid og ny

Det er Livets Solopgang,
der nu fylder mig med Sang:
Væld af Vaar, jeg dybest bar! - -
Ak, jeg elsker Januar . . .
</body>
</poem>

<poem id="hoffmann2019032507">
<head>
    <title>Foraarets Drøm</title>
    <firstline>Nu bades vi atter af Foraarets Regn</firstline>
    <source pages="18-19"/>
    <quality>korrektur1,kilde,side</quality>
</head>
<body>
<nonum><right><sc>til de yngste</sc></right></nonum>

Nu bades vi atter af Foraarets Regn,
de rislende blide og frugtbare Kilder.
- Og Skyernes Sol os i Taageglans hilder.
Af Himmel og Jord tar vi Varsler og Tegn.

Se, Solen staar ind gennem Gader og Porte . . .
O Foraarets Skygger - vidunderlig sorte!
O Byen - en stenet og straalende Egn!
Af Himmel og Jord tar jeg Varsel og Tegn.

- Men Sygdom og Nederlag, Afmagt og Død.
Hvem ved, om de spirer af Foraarets Skød?
Maaske er alt det, som vi drømmer at naa,
en drivende Em i det bundløse Blaa.

Og Sommerens Slotte, som løfter sig hvide -
i Efteraarsmørket skal blegt bortglide.
Vi bygged af Luft - vi slynged vor Sang
højt op i det tomme, hvor Boblerne sprang . . .

O Smerte, der risler i Sol og i Regn!
O gækkende Varsler og koglende Tegn!
- Alt det, som jeg elsker og drømmer at naa
det ser jeg dog højt i det svimlende Blaa.

Og er dèr et blaanende Dyb i mit Sind,
saa gaar jeg i Foraarets Stortider ind.
- Se Murenes Skygger - berusende sorte!
Og Solskinnet stormer de gabende Porte!
</body>
</poem>

<poem id="hoffmann2019032508">
<head>
    <title>Vesterbro</title>
    <firstline>Sporvognen suser ned ad Vesterbro</firstline>
    <source pages="20"/>
    <keywords>sonnet</keywords>
    <quality>korrektur1,kilde,side</quality>
</head>
<body>
Sporvognen suser ned ad Vesterbro,
forbi de nye, brede, flotte Huse.
- For længe siden gik jeg her i Bluse.
Dèr laa «Blaa Stud» - o gamle Vesterbro!

Om Morgenen gik alle Gadens Piger
med bare Arme efter Mælk og Brød.
Og ingen bygged den Gang Himmelstiger.
Der var en Fred som i Provinsens Skød . . .

Majoren kigged - med sin lange Pibe -
ned over Gaden, glad ved Dagens Sol.
Langt ude saa han Vandets blanke Stribe

og fjernt og som en Skygge Kongelunden.
Det var den Gang - i Efterfrokoststunden
Og Tante sad og blunded i sin Stol.
</body>
</poem>

<poem id="hoffmann2019032509">
<head>
    <title>Frederiksberg</title>
    <firstline>De grønne Marker og de store Haver ...</firstline>
    <source pages="21"/>
    <keywords>sonnet</keywords>
    <quality>korrektur1,kilde,side</quality>
</head>
<body>
De grønne Marker og de store Haver . . .
Dér ser jeg nu Kasernernes Facader.
- Men der er tomt og tyst i disse Gader.
Her er det Sted, hvor Tiden faldt i Staver.

Den fordums Fjernhed er endnu i Luften.
Alléen fører ud mod Drømmeparken.
Her vandrer Ynglingen og Patriarken.
Her vælder Kilden - Ensomheden, Duften.

Min Barndoms Steder - viede de Døde.
Paa disse Veje kom Hun mig i Møde!
Ak unge Aar, som atter er mig nær!

Den spæde Maane - gamle, hvide Huse.
De svundne Tiders Foraarskroner bruse.
Mit Liv fra Fødslen - alting lever her!
</body>
</poem>

<poem id="hoffmann2019032510">
<head>
    <title>Øresund</title>
    <firstline>Derinde ligger i Glans og Røg</firstline>
    <source pages="22-25"/>
    <quality>korrektur1,kilde,side</quality>
</head>
<body>
Derinde ligger i Glans og Røg
Staden, berust af sin egen Støj.
Derinde - under den hvide Sky
venter den paa mig, den store By

Men Bølgerne kommer og risler mod Strand.
Og Børnene bygger sig Volde af Sand.
Her rinder saa blaa og saa bred en Strøm
med fjerne Brinkers og Kysters Drøm.

Det er det fine og favre Sund,
der skælver imod mig i denne Stund.
Det vugger om Byen - det møder mig her,
herude er ogsaa min Skæbne mig nær.

Her rejser mit Rige sin Bølges Skum.
Her er det, jeg stedes for Hav og Rum.
Og Skovene strækker sig duftende ind
mod Markernes Kløver og Landsbyens Lind.

Det gamle Sjælland, den danske Jord -
den frodige Egn i det friske Nord.
Jeg kommer en Dag gennem skovgrønt Land
og finder mit Livs og min Længsels Strand.

Jeg kan kun finde paa fremmed Kyst
en fremmed og flygtig og ensom Lyst.
Men de, der her røgter Fædrenes Garn,
de taler det Maal, der var mit fra Barn.

I Midten af det, som jeg vil og jeg kan,
staar jeg idag ved det yderste Vand.
- Thi hvad er saa fjernt som den Kyst og det Blaa,
som jeg nu betragter og stirrer paa?

Her vilde jeg bygge mit Hus paa en Skrænt
og leve med Hjertet mod Havet vendt.
Fuldbyrde min Gerning - mens Rummets Vind
staar kølig og salt over Haverne ind.


<nonum><center>II</center></nonum>

Hvor Øresund mødes med Kattegat,
løfter et Bjerg sig med Skov og med Krat.
dér ligger med Udsigt til Danmark og Mulden,
med Kløfter og Aase, tungt hvilende Kulien.

Dér udenfor ruller den vældige Sø -
en Verdensvej norden om Sjællands Ø.
Men Farvandet her, mellem Sjælland og Skaane.
er Hjemmet - det skal vi bestandig se blaane.

Jeg strækker mig ud paa den ildhede Sten,
jeg vender mod Solen og Syd mine Ben,
jeg ligger her vaad og indsaltet og skuer
langt ud imod Sundets smaa dansende Luer.

O, dette er Sommer - den glødende Strand,
det blaanende, hvidnende vidtstrakte Vand.
- Berus dig, o Ungdom - o, grib denne Lykke,
at sejle i Solen, at svømme og dykke!

De Vande, de Vinde, det Rum - det er vort!
Her venter den Drøm os, som kalder os bort.
Her finder vort Liv i de ubundne Timer
en straalende Bane for Baadenes Stimer. -

Langt udefra stiger de henrykte Raab
fra dem, der genfødes i Dybdernes Daab.
Og ovre langs Kysten, som Soldisen dølger,
der jubler de nu i de saltrige Bølger.

Det grønt gennemsigtige Vand - hvor der gror
de skønneste Vækster, det rødeste Flor . . .
O, dette er Livet - vi tager i Eje
det strømmende Hav og de bølgende Veje!
</body>
</poem>

<poem id="hoffmann2019032511">
<head>
    <title>Juni</title>
    <firstline>Luften er blid og vidunderlig lun</firstline>
    <source pages="26-27"/>
    <quality>korrektur1,kilde,side</quality>
</head>
<body>
Luften er blid og vidunderlig lun,
Luften er Kærtegn af Duft og Dun.
Se, gennem Skoven, langs Kysten gaar Strømmen
Juni er Festen og Rusen og Drømmen!
Gaderne favner de blomstrende Parker.
Nyslagne Enge og groende Marker!
Solen, bestandig er Solen os nær.
Dette er . . . Vidunderlandet er her!

Det er den søde, tyst svulmende Tid.
Vi har ej Stunder til Had og Strid.
Dagen gaar blaa som en Flod gennem Sindet.
Tusmørket, Halvlyset, Vidunderspindet!
Ude paa Vandene Sejlene sove.
Se, vi gaar om i fortryllede Skove!
Har jeg en Fjende - saa tag nu min Haand!
Thi vi er Gæster hos Sommerens Aand.

Nattergal, gemt i den lydløse Lind,
du er mit Hjerte, mit Jubelsind!
- I den ujordiske Aften gaar Strømmen,
festligt forenet af Lykken og Drømmen . . .
Blomsterne elsker vi, Stjernerne, Vinen!
- Hører I Hornene og Violinen?
Blussene brænder - og Solen er nær . . .
Vidunder, Vidunderlandet er her!
</body>
</poem>

<poem id="hoffmann2019032512">
<head>
    <title>Holger Drachmanns Minde</title>
    <firstline>Den hvide Digter smilte</firstline>
    <source pages="28-30"/>
    <keywords>drachmann</keywords>
    <quality>korrektur1,kilde,side</quality>
</head>
<body>
Den hvide Digter smilte
og lagde træt sig ned.
Den hvileløse hvilte
i Søvnens Evighed.
Hans Vandring over Jorden
er endt - og Han er Støv.
Men brusende i Norden
staar Birk og Bøgeløv.

Den store Sanger slynged
sin Ungdom og sit Mod
- ung, nedbrudt og forynget -
for Menneskenes Fod.
Og Ord kan dø og glemmes
og Skrifttegn blegne hen -
der bliver dog hans Stemmes
Beruselse igen.

Nu hører vi deroppe
trækfuglefjern hans Sang.
Fra Danskerskovens Toppe
udgaar hans Harpeklang.
- Her svulmede hans Længsel
som Hav og Søndenstrøm.
Thi Danmark var hans Fængsel.
Og Danmark var hans Drøm.

Fra Æventyrets Skove
og Sjællands Havfrustrand,
fra Valdemar og Tove
og ud fra Elverland -
fra Sol og Regn og Brise
om Sletterigets Kyst
sang Danmarks Elskovsvise,
højt baaret af hans Røst.

Han var, ukuet, Haabet,
der spotter Saar og Rift.
Han elsked Jubelraabet
og stormende Bedrift.
Og han er ej begravet
hos Bølgen, graa og grøn.
Og den, der pløjer Havet,
skal se ham - Danmarks Søn

Der rejser sig i Sandet
ved Nat og raaber ud
en Skikkelse mod Vandet
sin Hilsen og sit Bud:
- Hallo, du danske Skude!
Sejl stolt i Salt og Skum!
Øv Verdensdaad derude!
Vær døbt af Hav og Rum!

Det er hans hæse Stemme.
Det er hans kække Haand.
I Danmark har han hjemme,
den hvileløse Aand.
Og medens Aar henstrømme,
i Sejer og i Nød,
skal Danmark hente Drømme
og Styrke hos en Død!
</body>
</poem>

<poem id="hoffmann2019032513">
<head>
    <title>Stormen paa København</title>
    <subtitle>
        <line>D. 11. Februar 1659</line>
        <line>Kantate i Anledning af 250 Aars Dagen</line>
    </subtitle>
    <firstline>Danmark laa plyndret</firstline>
    <dates>
        <event>1659-02-11</event>
    </dates>
    <source pages="31-40"/>
    <quality>korrektur1,kilde,side</quality>
</head>
<body>
<nonum><center>I</center></nonum>

Danmark laa plyndret,
saaret og sondret,
Lykken var bristet -
Skaane var tabt.
Horden fra Sverrig
havde forladt os,
Nederlag, Nedgang
lammede alt.

Ak, da løb Rygtet:
Han, som vi frygted,
Krigskongen, Ulven,
kommer igen.
Og han har sagt det:
Se, jeg er Dommen!
Dansken skal knuses,
Danmark skal dø!


<nonum><center>II</center></nonum>

Han drog mod København og afslog Fred.
Han kom med blodigt Smil som Danmarks Bøddel
Een By er nok - den paa den anden Bred!
Hvad nu er dansk, skal vorde svensk - hver Tøddel

Da saa de skælvende som i et Syn
Trældoms og Armods usle Liv paa Jorden.
Da tændtes der i Angstens Mulm et Lyn -:
Se Rigets Stad - den stolteste i Norden!

Halvt ubefæstet, uden Garnison
laa den som letkøbt Bytte for en Fjende.
Og dog - det var vel værd paa Bastion
og Vold at slaas for det, der var derinde . . .

Og Kongen vied sig til Kamp og Død.
Og Dronningen stod staalhaard ved hans Side.
Og med én Mund fra Borgerhoben lød:
Kong Kristians Søn - vi ville med dig stride!

Dér mødtes Borger første Gang med Drot -
han gav dem Adelsret og eget Styre.
Han gav dem Frihed paa sin Faders Slot,
i Farens Stund, da frie Mænd var dyre.

Saa tog de fat - i Hast, med sikker Haand.
De Folk fra Værksted og fra Boder kendte
Borgmesteren, Hans Nansens djærve Aand
i Dagens Færd - han var i, hvad der hændte.

Men Ulrik Kristian - Løven - førte an.
Af Mænd som han for faa har Danmark ejet!
Hvad ingen turde drømme, drømte han.
Der lyste Sejer, hvor hans Fjerbusk vajed.

Som Hyrden vaaged han. Han bygged op
Forsvar og Tro - selv mærket til at falde.
Den Feberbrand, der martrede hans Krop,
var som en Ild, der lued for dem alle.

Hans Sjæl var Storm -: Velan, I valgte Krig!
Og Gud og jeg skal frelse jer i Nøden!
Men, husk det - Sejren købes kun med Lig!
Vi slaas for Danmarks Land - vi slaas til Døden


<nonum><center>III</center></nonum>

Store Tid, hvor tusind Hænder
rejser det, der faldt!
Ungdomstid, hvor Livet brænder
trodsigt gennem alt!
Friske Hjerter, stærke Sjæle -:
Hvad du vandt, skal ingen stjæle,
hvad du har, bevar, forsvar det -
det er dig, der har det!

Kæmped Kongen for sin Krone
og sin unge Søn?
Borgeren for Hus og Kone
og sin Fremtidsløn?
De var ét, de vidste alle,
faldt de, vilde Danmark falde.
Samlet her var Rigets Vaande,
her drog Folket Aande!

Lange, trange, tunge Dage
i en stænget By.
Sots og Sults og Kuldes Plage
og det svenske Bly.
Mangen gik dog til sin Gerning,
munter som til et Slag Terning,
stod paa Vagt i Stjerneskinnet
med en Sang i Sindet.


<nonum><center>IV</center></nonum>

Fjenden, som hærged os
grum fra sin Lejer,
bløder hans Bringe af
danske Slag?
Kommer han, stormer han -
Herre, skænk os Sejer!
Frels os fra Ulven paa
Kampens Dag!


<nonum><center>V</center></nonum>

«En Fakkel i den ene Haand,
en Kaarde i den anden!»
- Dér stod Soldat, Student og Svend
ved Siden af hinanden.
Dér stod med Spyd og Partisan,
med Sten og Haandgranater
de københavnske Borgermænd
mod Svenskernes Soldater.

Det var den Kamp, det var det Blod,
de havde ventet længe.
- Dér stod, med Ild paa Stok og Stang
selv Oldinge og Drenge.
Og Kvinderne stod ogsaa dér -
dér vilde de nu være.
De bragte Svensken deres Bryg,
de kogte ham i Tjære.

Kong Frederik gik fra og til,
i Kulde og i Hede.
Nu spilled de det store Spil
om Danmarks gamle Rede.
Og Sneen føg, og Kugler fløj.
Paa Rigets Vold, den hvide,
paa Is og Snemark skinned rødt
et Raal ved Midnatstide.

Ad hundred Stiger kom de nær
i deres hvide Kapper.
De styrted ned, de klatred op -
de døde danned Trapper.
Kun én kom op paa Stadens Vold,
der faldt han, gennemstukket.
Med Front mod Ild og Staal og Stor
stod Kæden atter lukket.

Da Dagen randt, var Ryen frelst -
da knæled Voldens Skarer:
Vor Gud han er saa fast en Borg,
han kan os vel bevare . . .
Da faldt de store Klokker i,
en Jubel steg i alle -:
Saalænge denne Stad er fri,
kan Danmark ikke falde!


<nonum><center>VI</center></nonum>

Svea, du stolte! Striden er endt,
brudt er det Sværd, som mod Frænde var vendt
        Glemt er det tabte
        i Skyggen af det skabte,
Lys er i Aanderne og Hjerterne tændt!

Varmet af Solen, regndugget gror
Goternes Drøm af den ældgamle Jord.
        Kraft, der er næret
        af Helte, som har været!
Aand, der er én kun i det tredelte Nord!

Danmark, din Fane, snehvid og rød.
dyb er dens Tale om Sejer og Død!
        Frem den os maner
        ad aldrig traadte Baner,
højt har den vajet over Sjæle i Glød!


<nonum><center>VII</center></nonum>

Ja, vi vil ikke glemme
hin Tids beruste Mod
og hine Mænd, som dengang
slog Vagt om Træets Rod.

Nu bærer Træet Krone,
nu vugges Blad ved Blad -
et Sus, en gammel Tone
fra vore Fædres Stad!

Matros, Student og Junker,
for os de Vaaben bar.
Den By, hvor nu vi lever,
blev skabt hin Februar.

Og Borgeren, den ringe,
der stred for København,
erobred med sin Klinge
for Borger Herrenavn.

Nu er det længe siden,
halvtredjehundred Aar;
men Tider dør, og andre
erindres og bestaar.
Det er af hine Minder,
der som en ensom Skat
lig store Stjerner skinner
i Danmarks tunge Nat.

Vi stirrer op og glemmer
den sorte, triste Kvæld,
vi bader vore Øjne
i disse gyldne Væld,
vi løfter vore Hjerter
og Tanken, der fór vild,
mod hine høje Kerter
for Livets stolte Ild!
</body>
</poem>

<poem id="hoffmann2019032514">
<head>
    <title>Sjælland—Skaane</title>
    <firstline>Op over det gamle Skaane</firstline>
    <source pages="41"/>
    <quality>korrektur1,kilde,side</quality>
</head>
<body>
Op over det gamle Skaane
stiger den danske Maane.
Over den skumrende sjællandske Kyst
skinner den svenske Maane i Øst.

Hjerterne føler det samme . . .
Høre I Hundene glamme?
Blomsterne t}rst i den duggede Luft
aander imod os en urgammel Duft.

Mænd i de drømmende Nætter!
Se, det er Bøgenes Sletter!
Eet er vort Rige . . . I Hjerternes Grund
udelt er Folket ved Øresund!
</body>
</poem>

<poem id="hoffmann2019032515">
<head>
    <title>Tre Mænd</title>
    <subtitle>Mylius - Hagen - Brønslund</subtitle>
    <firstline>Der vandred tre Mænd i den evige Sne</firstline>
    <source pages="42-43"/>
    <keywords>mylius</keywords>
    <quality>korrektur1,kilde,side</quality>
</head>
<body>
Der vandred tre Mænd i den evige Sne
og vidste, de skulde ej Livet se.
De vandrede ikke mod Hus og mod Ven,
og intet, der var, skulde komme igen.
De drog ikke frem imod Sommerens Mark
og ikke mod Festens og Faklernes Park
og ej mod den blaa og berusende Sø.
De vandrede kun for at trættes og dø.

De droge kun frem for at lammes om Fod
og draabevis tabe det rindende Blod
og for at betragte den evige Sne,
hvor altings Fuldbyrdelse nu skulde ske.
Og Mørket kom loddent og strøg dem om Kind,
og Kulden skar Dødsmærket i deres Sind.
De rejste med Hunde, med Bøsse og Stav,
de levende Døde, imod deres Grav . . .

Og Søvnen kom stille og skilte de tre.
De stolte sank hen i den evige Sne.
De lagde sig hver paa sin ishvide Mark
i Nordlysets illuminerede Park.
Det var ikke Sommerens duftende Eng,
det var ej den lune og hjemlige Seng.
Det var kun et ensomt og tilføget Hi,
hvor Døden opsendte sit Fyrværkeri.
</body>
</poem>

<poem id="hoffmann2019032516">
<head>
    <title>Peary</title>
    <firstline>Han svinged sin Pisk og drog rasende frem ...</firstline>
    <source pages="44-45"/>
    <quality>korrektur1,kilde,side</quality>
</head>
<body>
Han svinged sin Pisk og drog rasende frem . . .
Og Hundene bandt han med Reb og med Rem,
og Mændene tvang han, fordi han var Mand -
fordi han var Nordpolens Konge,
der drog mod sit Land.

Hans Ungdom blev borte blandt Is og blandt Sne.
Men Drømmenes Rige, det vilde han se.
Og nærmere kendte han Aar efter Aar
den ensomme Pol og dens straalende Vaar . . .
De fjerneste Isørkners Vidunderland -
han saå det, han stod der - en graanende Mand.

Da vendte den sejrende Høvding
tilbage, hvor Mennesker bor . . .
Ak, Peary - en anden, en anden
har vundet dit Rige i Nord!
Der sad paa hans Plads i hans Hjemkomststund
en langhaaret Løgner med smilende Mund -
en Gudernes Yndling, en Mand fuld af Sol -
den sjofleste Tyv i hans Høvdingestol . . .

Men - Peary - du sejred blandt Is og blandt Sne.
Dit Vidunderrige, det skulde du se.
Og Verden har set, naar du Aar efter Aar
drog fremad, en Brand af ukuelig Vaar.
Fjernt tændte du Menneskets hellige Ild.
Du staar under Nordstjernen, høvdingevild -
den eneste Nordpolens Konge!
</body>
</poem>

<poem id="hoffmann2019032517">
<head>
    <title>Juvelerne</title>
    <firstline>De kommer med Ørkenens Tog af Kameler</firstline>
    <source pages="46-47"/>
    <quality>korrektur1,kilde,side</quality>
</head>
<body>
De kommer med Ørkenens Tog af Kameler
til Kysternes Byer, i Menneskets Haand -
de glimrende Stene, de stolte Juveler,
udstraalende ensom og sejerrig Aand.

Beslutningens Blink og dybt funklende Planer -
alt det, som er stumt og som faa kun forstaa.
Beruselsens sprudlende røde Vulkaner.
Den dybtgrønne Ro og det iskolde Blaa.

Den bjergtagne ser i det bundløse Øje -
han bærer paa Fingeren som Amulet,
som Ensomhedsmærke det blændende Høje
og Afgrundens Glans uden Skygge og Plet.

At omstyrte Riger og opbygge Riger
er Menneskets Maal og hans Drøms Diamant.
For den, der i Livet umætteligt higer,
er Vejen kun én, - ad den Sti, som han fandt.

Og standser han anspændt og grubler og stirrer
en Dag ved en Bred af et blankt Ocean,
- en Flagermus tyst gennem Skumringen svirrer
hans Hjerte forfølger sin svimlende Plan -

saa taler den til ham, tilskynder og kalder,
den Sten, i hvis Skær han ser Intet og alt.
Han er kun et Fnug ved et Hav uden Alder -
men Havet, Karfunklen, hans Skæbne har kaldt.

Maaske han i Morgen har Lykken i Hænde.
Maaske skal hans Liv lide stormfuldt Forlis.
De kølige Stene, der hemmeligt brænde,
har skabt ham et Hjerte af Ild og af Is.

Hint Rige i Bjergenes natsorte Indre,
Juvelernes Verden af Urtid og Drøm,
skal evigt fortryllende lue og tindre
for den, der staar rank i den støjende Strøm.

Hovmodige Hænder, stolt løftede Barme,
hvor Livet har tændt en uslukkelig Glød!
Som ejer Juvelernes slumrende Varme -
Juvelernes Blinken af Sejer og Død!
</body>
</poem>

<poem id="hoffmann2019032518">
<head>
    <title>Venus</title>
    <firstline>Hun aabnede sin Favn, som glæded mange</firstline>
    <source pages="48-49"/>
    <quality>korrektur1,kilde,side</quality>
</head>
<body>
Hun aabnede sin Favn, som glæded mange,
hun tog hans Hjerte mellem sine Hænder:
- O Brudgom, Høvding, Elskede, nu føler
jeg, at dit Hjerte - at det ikke brænder.

Du har befaret altfor kolde Have
og rejst for langt i Ørkener af Stene.
Skønt dine Kys er hede, ved jeg dog -
du kender ikke mig - jeg er alene.

Jeg elsker første Gang - jeg elsker dig,
fordi du er en Mand, som jeg er Kvinde.
Jeg elsker sidste Gang nu - skønt jeg gløder -
fordi min Ven er kold og er min Fjende.

Thi jeg er Ilden, Venus, Herskerinden -
og i min Favn, som har fortæret mange,
ind til mit Hjerte, som har favnet ingen,
kan jeg alene ikke dig indfange.

Din Elskerinde, Venus, hun der gløder,
gaar til dit Rige, til den kolde Sø.
Din Brud gaar nu . . . Besejret - ubesejret
skal jeg omfavne Døden - dig! - og dø . . .
</body>
</poem>

<poem id="hoffmann2019032519">
<head>
    <title>I Drømme</title>
    <firstline>Ganske unge Elskede!</firstline>
    <source pages="50-51"/>
    <quality>korrektur1,kilde,side</quality>
</head>
<body>
Ganske unge Elskede!
O, hvor er det, jeg gaar?
Og hvem er du, der giver
mig Duften af dit Haar?

Ganske unge Elskede,
der giver mig din Mund -
hvad er det for Egne,
jeg ser i denne Stund?

Paa Skrænterne staa tyste
de store grønne Trær . . .
Se Sivenes og Vandets
sølvhvide Silkeskær . . .

Alt det, jeg ser omkring mig,
er mildt og skært og skønt -
som Kys af dine Læber.
Saa sødt og sommergrønt.

Jeg kysser dine Læber
nær ved den hvide Strøm,
ganske unge Elskede,
og aner, alt er Drøm.
</body>
</poem>

<poem id="hoffmann2019032520">
<head>
    <title>Danserinden</title>
    <firstline>Der er ingen Glæder i Verden mer</firstline>
    <source pages="52-53"/>
    <quality>korrektur1,kilde,side</quality>
</head>
<body>
Der er ingen Glæder i Verden mer.
Det er kun en <i>Scene</i>, hvor Underet sker -
hvor Skønheden gnistrer og lokker og ler.

En Gøglerske danser med Oldtidens Ild.
Og Mængden erindrer den Gang, den var vild,
og kaster mod Skøgen sit tordnende Hil!

Jeg er kun en Digter - en Drømmer, der stum
omfavner den evige Venus af Skum,
der løfter sit Bryst i det blaasorte Rum.

Jeg skal ikke føre en Hær mod din Mur
og bryde mig Vej til et guldtremmet Bur -
o Bagdad i Tusind og én Nats Azur!

Jeg har kun at bringe den mægtige Død
mit Ord paa, at jeg var en Verden i Glød,
og at i mit Hjerte Livsfloderne flød.

Men dansende i din afsindige Dragt,
i Skørternes og i Pailetternes Pragt,
er Du dog med mig i en hemmelig Pagt!

Vi samler i ét de titusinde Skær.
Vi bringer det døde og mistede nær.
Alt det, som er til - det er os, der er her!

En underlig Rytme berusende gaar
igennem mit Hjerte, hvor Stjernerne staar,
og Mennesker lever fra talløse Aar . . .

Jeg giver din Ankel en funklende Ring!
Jeg er som en Konge, der ser sig omkring!
Jeg elsker i Aften de højeste Ting!

Se, Skønheden lokker og luer og ler!
Der gives en Verden, hvor Underet sker!
Der er ingenting, der kan kue os mer!
</body>
</poem>

<poem id="hoffmann2019032521">
<head>
    <title>Teatret i Skoven</title>
    <firstline>Hør, der toner Vers under Dyrehavens Bøge!</firstline>
    <source pages="54"/>
    <quality>korrektur1,kilde,side</quality>
</head>
<body>
Hør, der toner Vers under Dyrehavens Bøge!
Hagbarth raaber ud sin Forelskelse, sit Savn.
Hagbarth staar og taler i det Sprog, som er det ældste:
Verset - og paa Skrænterne det ganske København!

Menneskene tavse - de højtidelige Bøge
lyttende til Rytmernes højtidelige Strøm . . .
Kunsten og Naturen - det er samme dybe Skønhed!
Skrænterne og Skoven - o, er alting ikke Drøm?

Fugle synger sagte - der gaar Mennesker langt borte.
Versets Kilde rinder, fuld af Elskov og af Kval.
Syner vokser frem af de underfulde Skove.
Skumringen og Stjernerne - o, Rummets høje Sal!

Skuespillet, Skæbnerne - den dybe Hjertets Tale:
Verset, som er født af, som er hemmeligt i Pagt,
gribende i Pagt med de store Skoves Tavshed -
Verset steg imod os i sin kongelige Pragt!
</body>
</poem>

<poem id="hoffmann2019032522">
<head>
    <title>Vældegaard</title>
    <subtitle>Til Fru J. Blicher-Hansen</subtitle>
    <firstline>Her i disse Sale</firstline>
    <source pages="55-57"/>
    <quality>korrektur1,kilde,side</quality>
</head>
<body>
Her i disse Sale,
under disse Trær
strømmed Sang og Tale,
mødtes fjern og nær.
Hør, i Bladesuset
over Vældegaard
lyder det som Bruset
af de svundne Aar.

Bagved Gaardens Mure
gemmes Kamre smaa -
som smaa Fuglebure,
vendt mod Rummets Blaa.
Mange længst er fløjne,
andre fløjet ind -
nye friske Øjne,
andre unge Sind!

Se den lyse Stue,
lys af Hjerters Vaar,
hvor den milde Frue
som en Moder gaar!
- Dagens Arbejdskjole,
Dagens Pligt og Gavn.
Her er Hjemmet Skole,
Skolen Hjem og Havn!

Her har unge Kvinders
Liv og Ungdomsfærd
skabt dem tusind Minders
Glans og Drømmeskær.
- Ak, i hine Kamre,
nær den dunkle Skov,
kunde Hjerter hamre,
medens Verden sov.

Maaneskinnet falder
over Vej og Krat.
Nattergalen kalder
i den blege Nat. - -
Nat og Dag gaar Suset
gennem Skovens Haar.
Her er Ungdomshuset.
Her er Vældegaard!
</body>
</poem>

<poem id="hoffmann2019032523">
<head>
    <title>Prins Karneval</title>
    <firstline>Jeg kom til Festens forgyldte Port</firstline>
    <source pages="58"/>
    <quality>korrektur1,kilde,side</quality>
</head>
<body>
Jeg kom til Festens forgyldte Port.
Mit Hjerte var purpurtilhyllet og stort.
Jeg stod mellem Narre i Nymfernes Sal.
Mit Hjerte det var som en bundløs Pokal.

Karneval, Karneval, Karneval - kom!
Det er i Bagdad og det er i Rom.
Det er en Vaar, der er fjern og forbi.
Det er den sejrende Jords Melodi.

Se, det er mig, som med Fjerbusk i Hat
danser igennem den straalende Nat!
Jeg sværger paa Knæ i det flygtige Slot
for evigt til Rødt og til Vidunderblaat.

Aa, Verden er om mig - jeg har ved mit Bryst
dens syngende, bølgende, brusende Kyst!
Jeg favner den Drøm, der gør Grubleren gal . . .
Mit Hjerte er dybt som en bundløs Pokal!
</body>
</poem>

<poem id="hoffmann2019032524">
<head>
    <title>Dragen</title>
    <firstline>For længe siden drog jeg ud</firstline>
    <source pages="59"/>
    <quality>korrektur1,kilde,side</quality>
</head>
<body>
For længe siden drog jeg ud
med Ravnefjer i Hatten
og i mit Hjerte Natten.

Men Lykken var min Ungdom god,
og jeg kom i Prinsessens Seng,
og jeg blev Prins af grønnen Eng.

Dog, fik jeg Magt mod Trolde,
og bar jeg gyldent Sværd -
der er en urgraa Fjende,
som jeg kom aldrig nær.
Et Saar fra langt tilbage,
et bedskt og svimmelt Løfte . . .

Midt under Nattergalens Sang
hører jeg Dragen snøfte . . .
</body>
</poem>

<poem id="hoffmann2019032525">
<head>
    <title>Den fattige</title>
    <firstline>Den Fattige gaar med sin Ulvesult</firstline>
    <source pages="60-61"/>
    <quality>korrektur1,kilde,side</quality>
</head>
<body>
Den Fattige gaar med sin Ulvesult,
med sit Barnesind:
Jeg finder vel nok lidt Brød - nok et Sted,
hvor de lukker mig ind.

Den Fattige gaar med sit arme Savn,
med sit rige Sind.
- Og aabner du for ham din Dør, er det Glæden,
du har lukket ind.

Thi Dyrene bor paa den nøgne Mark,
paa luftig Gren.
Den Fattige træder den lerede Jord
og Gadens Sten.

Og giver du ham af din Overflod -
han giver dig mer.
Det smaa bliver stort i hans favnende Haand.
Hans Øjne ler.

Alt det, der har mistet sin Glans for dig,
det straaler her.
Fra Skæbnekilden en Uskyldssang
er nu dig nær.

Den Fattige - det er den svundne Slægt.
De barske Kaar.
Den Fattige - det er den dybe Tid.
Vor Barndoms Aar.

En Fremmed, der gav mig sin Nød, sin Fryd
Og dog siger Tak.
Jeg smiler som han. Men af hulkende Væld
mit Hjerte drak . . .
</body>
</poem>

<poem id="hoffmann2019032526">
<head>
    <title>Otto Larssen</title>
    <firstline>Jorden er frugtbar, og Havet er øde ...</firstline>
    <source pages="62-63"/>
    <quality>korrektur1,kilde,side</quality>
</head>
<body>
Jorden er frugtbar, og Havet er øde . . .
Sømand - nu sejler du mellem de Døde.
Dine Forfædres Barkskibe staar dig i Møde . . .

Du Søfarerætling - blond, mandig og fin,
som elskede Havet, som elskede Vin!
Se, al den berusende Glæde blev din!

Vi passer vor Næring, vi vrager og sigter.
Du fordrede intet, foragtede Pligter,
du levede kun - og blev Drømmer og Digter.

Det sjældne er sjældent - hvor møder vi faa,
vi ønsker at kende, som dybt vi forstaa!
Jeg traf dig kun én Gang - du blonde og blaa!

Der sad du - jeg skaaled, jeg hilste en Frænde.
En hjertelig Mand, som jeg gerne gad kende -
en Søfarerætling fra Verdens Ende . . .

Nu staar du igen ved det knagende Rat.
Nu styrer du ud i den evige Nat.
Vi hilser dig, hilser din hvide Fregat!

For dem, der har elsket dig, blev det nu øde.
Jeg traf dig kun den Gang - saa kort før du døde.
Men - Ven - jeg vil huske vort straalende Møde!
</body>
</poem>

<poem id="hoffmann2019032527">
<head>
    <title>Høst</title>
    <firstline>Det er den skønne Høstens Park</firstline>
    <source pages="64-65"/>
    <quality>korrektur1,kilde,side</quality>
</head>
<body>
Det er den skønne Høstens Park,
paa Skrænterne mod Hum og Mark.
Det damper fra den lave Aa.
De gyldne Træer dødstyst staa.

De gyldne Træer uden Lyd -
det er den store Søvnens Fryd.
Det er den store Drømmens Park,
højt løftet over Eng og Mark.

Nu siver gennem Løvets Tag
det sidste hvide Skær af Dag.
De dunkle Gange føre ind
til tavse Dyb af Skumringsspind.

Hvad tier her? Hvad aander her?
Det hemmelige Liv er nær.
Er Dagen kort? - og Natten lang?
Skøn er vor Vækst og Undergang!

Den levende, som vandrer her,
beruses blandt beruste Trær.
Her er den Lyst, vi leder om -
den store, stumme Helligdom.

Halvt skjult bag Løvet Maanen staar.
Her er en Time tusind Aar.
Her gror i Dis og Ensomhed
den dybe Vaar, som ingen ved.
</body>
</poem>

<poem id="hoffmann2019032528">
<head>
    <title>Vinter</title>
    <firstline>Buske og smaabitte Træer staar bøjet mod Jorden</firstline>
    <source pages="66-67"/>
    <quality>korrektur1,kilde,side</quality>
</head>
<body>
Buske og smaabitte Træer staar bøjet mod Jorden,
tunge af Sne.
Tvers over Vejen har lagt sig en Bøg, som skal aldrig
Sommeren se.
Tyst efter Stormen staar Skoven
med hvide og islagte Kroner.
Nu er det Stilheden - Vinlren.
Kun det uhørlige toner . . . .

Solen gaar ned - og bag Skoven er Himlen i Nord
rød af dens Blod.
O, denne skønne og ildnende Fjernhed, som aldrig
naas af min Fod!
Skæret bag Stammerne ulmer.
Og Luften er ren og høj.
Se, fra et Drivhus i Sneen
stiger en svovlgul Røg . . . .

Buske og smaabitte Træer, der bøjer sig stumme,
klædte i Hvidt,
kridhvide Mure med tilføgne Døre og Ruder -
o, det er mit!
Slottet, der slumrer i Skoven,
i Glemsel og endeløs Sne -
ind til de svimlende Fester
vinker den hvide Allé . . . .
</body>
</poem>

<poem id="hoffmann2019032529">
<head>
    <title>Vinterskoven</title>
    <firstline>Der ligger Sne - og Kanerne kan glide</firstline>
    <source pages="68"/>
    <quality>korrektur1,kilde,side</quality>
</head>
<body>
Der ligger Sne - og Kanerne kan glide.
Aa, det er atter Vinter for en Time!
Jeg kører ind i Skoven - i den hvide.
Og Hesten damper, mens dens Klokker kime.

Se Stammerne - snefnuggede og sorte.
Og Skovens Bund forsvinder hvid derinde.
Jeg kører ind igennem store Porte
i disse Dyb af Søvn og ensomt Minde.

Jeg elsker Vinterskovens døde Rige . . .
Hvad hvisker til mig denne tyste Slette?
O, der er i mig Ord, som aldrig stige
fra Sjælens Tavshed, som de ej tør plette.

Se, Himlen flammer op - og Sneen blaaner.
Igennem Kulden klingrer Vintrens Klokke.
Jeg kører ind - mens alt tusmørkegraaner -
imellem Dyrenes Søvngængerflokke . . .
</body>
</poem>

<poem id="hoffmann2019032530">
<head>
    <title>Foraarets Ø</title>
    <firstline>Fra mit Vindu ser jeg den blinkende Sø -</firstline>
    <source pages="69"/>
    <quality>korrektur1,kilde,side</quality>
</head>
<body>
Fra mit Vindu ser jeg den blinkende Sø -
se, Isen gik under i drivende Tø,
nu strømmer der Ild om den vaarnøgne Ø.

Aa, Haven mod Syd og dens vaarsorte Trær
og Bølgernes Blink mellem Grenene dér -
og oppe paa Taget en fløjtende Stær . . .

Men Haven i Nord - der staar Sten ved Sten,
der ligger de Døde og er nu kun Ben.
Se Blomster - i Forgaars begraved de en.

Jeg gaar over Gulvet - stik Syd, stik Nord.
Mit Hjerte fryser, mit Hjerte gror.
Alting er mig nær - her er Himmel og Jord!

Jeg ser fra min Stue den blinkende Sø
og Haven, som venter paa os, der skal dø . . .
Men omflydt af Ild ligger Foraarets Ø!
</body>
</poem>

<poem id="hoffmann2019032531">
<head>
    <title>Gæstebud</title>
    <firstline>Jeg drager for Natten det gyldne Gardin</firstline>
    <source pages="70-71"/>
    <quality>korrektur1,kilde,side</quality>
</head>
<body>
Jeg drager for Natten det gyldne Gardin.
Et Gæstebud er det med Blomster og Vin.
Her danser de Skønne med Perler om Hals
og Smilenes Ild af Fandango og Vals.

Jeg drager for Natten det gyldne Gardin.
Her flagrer de skinnende Skønhedens Lin.
Kom Yngling og Ældet - hver tonende Skjald
jeg beder je r gæste min Fest og min Hal!

Kom vordende Fyrster og Fyrster, der faldt
- ak, den der er ældet, han mistede alt -
kom Elskere, Konger af nu og af før -
men ingen er ældet, der fandt til min Dør!

Du gir dog, o Graaskæg, de Fagre dit Nik.
du vender dog bagud dit Havørneblik,
og den, der kan huske, er ikke fortabt -
velsignet den Sødme, det Væld, du har skabt!

Velsignet din Sang og den Duft i dit Sind,
du Yngste, der favner den flygtende Vind!
Jeg rækker dig Bægret med broderlig Haand,
fordi du har skænket mig Rus af din Aand.

O Elskere, Konger af nu og af før,
for Livets Musik har jeg aabnet min Dør,
her danser de Skønne i flagrende Lin -
se, Festen er deres og jeres og min . . .

Et Gæstebud er det med Blomster og Vin!
</body>
</poem>

<poem id="hoffmann2019032532">
<head>
    <title>Børnene sove -</title>
    <firstline>Børnene sove - jeg hører</firstline>
    <source pages="72"/>
    <quality>korrektur1,kilde,side</quality>
</head>
<body>
Børnene sove - jeg hører
dem trække Vejret og puste let.
Alle de dikkende Ure -
det evige Aandedræt.

Tiden arbejder stille.
Og Hjertet slaar i den slumrende Nat.
Holder mit Hjerte inde,
tager et andet fat.

Hver Nat forsvinder der noget.
Bestandig bliver det ved med at gro.
Skæbnerne knoppes og visner
midt i den dybeste Ro.

Det er en trøsterig Glæde
at høre de pustende Munde . . .
Lad mig kun synke i Mørket -
lykkelig gaar jeg til Grunde . . .
</body>
</poem>

<poem id="hoffmann2019032533">
<head>
    <title>Til En</title>
    <firstline>Jeg vaagnede til Livet ved din Varme</firstline>
    <source pages="73"/>
    <quality>korrektur1,kilde,side</quality>
</head>
<body>
Jeg vaagnede til Livet ved din Varme,
jeg fandt min Ungdom ved dit Pigebryst.
Jeg finder, naar jeg vil, i dine Arme
Majs Blomster, Junis Rus og søde Lyst.

Dybt fra dit Hjerte strømmer der en Kilde,
som gør det golde rigt, det syge sundt.
Du er den altid stærke, altid milde.
Og dine Kærtegn blomstrer Aaret rundt.

Alt lever gennem dig - hvor du er ikke,
der gaber Tomhed, der er Gru og Død.
Af Livets Bægre kan jeg henrykt drikke,
fordi du lever, og din Mund er rød.

Jeg gløder af din Sol - mit Hjerte brænder,
fordi dit Hjerte kender ingen Høst.
Ak, alle Gaver er i dine Hænder:
Majs Blomster, Junis Rus og søde Lyst . . .
</body>
</poem>

<poem id="hoffmann2019032534">
<head>
    <title>Sommerhavet</title>
    <firstline>De skumrende Klipper ved Havet</firstline>
    <source pages="74-75"/>
    <quality>korrektur1,kilde,side</quality>
</head>
<body>
De skumrende Klipper ved Havet -
det skumrende Hav og dets Vind,
dets lune og dunbløde Aande,
der stryger mod Skrænterne ind.

Jeg ligger paa Stenenes Leje.
Jeg ligger, hvor Vindene gaar.
Det er, som om Rummet og Havet
kærtegner min Hud og mit Haar.

Der blæser imod mig en Mildhed,
der risler ind i mig en Strøm
af natlig og sommerlig Sødme.
O, dette er Sommerens Drøm!

Det er fra det fordums og fjerne,
det er fra al Jorderigs Lyst
et Pust af den daarende Ungdom,
der slaar mod den mørknende Kyst.

Den evige Ungdom, der flyver,
mens jeg og min Verden forgaar,
med Vindenes Duft over Havet
igennem de talløse Aar . . .
</body>
</poem>

<poem id="hoffmann2019032535">
<head>
    <title>Nyaar</title>
    <firstline>Se Tegnet - de skønne Raketter!</firstline>
    <source pages="76-78"/>
    <quality>korrektur1,kilde,side</quality>
</head>
<body>
Se Tegnet - de skønne Raketter!
Farvel til Decembers Nætter!
Nu kommer du, klar
og kold - Januar,
med Frosthimlens blaanende Sletter!

Nu skal vi dig atter fornemme,
o Sol, som vi aldrig kan glemme!
Det nyfødte Aar
er gryende Vaar -
Vaar er det, at Solen er fremme!

Hvad Vunder skar Livet i Sindet?
Vi ænser ej Tabet og Svindet!
Vend Ryg til - og lyt!
Der gror noget nyt . . .
O Hjerte, som tilbeder Skinnet!

Ja, det er kun Skin og kun Drømme:
at Livet skal straale og strømme,
at Sejren er nær,
at vi er en Hær,
der ikke skal segne og rømme.

De Tider, der kommer, er onde!
De tusinde graadige Munde
skal skrige om Brød.
Kun Nødtørft og Nød.
Det skønne gaar skændet til Grunde.

Og selv om vi staar i vor Vældes
Fuldblomstring - blot det, at vi ældes,
er ond Tid og Ve.
Graa er den af Sne,
den Time, da Aarene tælles . . .

Hvad Vunder skar Tiden i Sindet?
- Mit Hjerte bedaares af Skinnet!
Mit Blod bølger rødt.
O Nyaar - vel mødt!
Jeg ænser ej Tabet og Svindet.

Og er nu end Laderne tomme -
der maa dog en Solsommer komme.
Da Vand bliver Vin.
Da raa vorder fin.
Og Uaar og Uaand er omme.

Den Herre, hvis brusende Faner
i Vinden vi lyttende aner -
han kan ikke dø.
Fjernt, fjernt over Ø
den evige kalder og maner . . .

Nu stiger de gyldne Raketter.
Mit Hjerte en Blomsterkrans fletter.
Af rødt og af hvidt.
Se, Livet er mit -
og Haabets højt blaanende Sletter!
</body>
</poem>

</workbody>
</kalliopework>

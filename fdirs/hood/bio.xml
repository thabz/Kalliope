<?xml version="1.0" encoding="UTF-8"?>
<bio>
<body>
Hood, Thomas, engelsk Digter (1799-1845), forsøgte sig i forskellig Retning, var først Kobberstikker, hvilken Virksomhed han maatte opgive paa Grund af sit svage Helbred, blev derefter Medarbejder ved forskellige Tidsskrifter og udgav 1825 sammen med sin Svoger <i>Odes and Addresses to Great People </i>, der gjorde stor Lykke. 1826-27 udkom to Samlinger <i>Whims and Oddities</i>, der grundlagde H.'s Berømmelse som humoristisk Digter. At han dog ogsaa evnede, ja endog var betydeligst i det alvorlige, viste han ved Digte som <a poem="hood2020050319"><i>The Plea of the Midsummer Fairies</i></a> (1827) og <a poem="hood2020050318"><i>The Dream of Eugene Aram</i></a> (1829), et af hans mest bekendte Digte. 1835 gik han til Udlandet for at søge et mildere Klima for sit syge Bryst. Efter at være vendt hjem blev han Udgiver af <i>The New Monthly Magazine</i>, ved hvilket han længe havde været Medarbejder. Heri offentliggjordes hans længste og mest karakteristiske Digt, det satiriske: <a poem="hood2020050317"><i>Miss Kilmansegg</i></a>. I 1841 blev Vittighedsbladet <i>Punch</i> startet, og heri stod ved Juletid 1843 <a poem="hood2001121501"><i>The Song of the Shirt</i></a>, et gribende Nødraab fra de stakkels Syersker, for hvem Livet var en haabløs, uendelig Kamp mod Sulten. Sjælden har vistnok et saa kort Digt vakt en saadan Opsigt eller haft saa stor Betydning som dette. H. satte det ogsaa over al sin øvrige Digtning og ønskede, at der skulde staa paa hans Grav: »Han sang Sangen om Skjorten«.  Endnu et betydeligt alvorlige Digt kan nævnes: <a poem="hood2019090801"><i>The Bridge of Sighs</i></a> (1845), der i Patos ikke staar tilbage for <i>The Song of the Shirt</i>.


<b>Udgaver:</b>

<i>Complete Poetical Works ed. W. Jerrold</i> (Oxford 1906). <i>Poetical Works ed. W. M. Rossetti</i> (1880).


<b>Litteratur:</b>

<w>Mrs. F. F. Broderip</w>, <i>Memorials
of H. by his daughter</i> [2 Bd, 1860]; <w>W.
Jerrold</w>, <i>Th. H., his life and times</i> [1907].


<right><small>I. O. in <i>Salmonsens konversationsleksikon</i>, 2. udg., 1915-1930, Bd. XXV, p. 586.</small></right>
</body>
</bio>


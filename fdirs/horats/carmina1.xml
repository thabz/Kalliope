<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="carmina1" author="horats" status="incomplete" type="poetry">
<workhead>
    <title>Carmina I</title>
    <year>-0023</year>
    <!-- https://www.espace-horace.org/qhf/odes1.htm -->
</workhead>
<workbody>

<text id="horats2026010304">
<head>
    <title><num>I.</num>Ad Maecenatem</title>
    <linktitle>Ode I, I. Ad Maecenatem</linktitle>
    <firstline>Maecenas atauis edite regibus</firstline>
</head>
<body>
<poetry>
Maecenas atauis edite regibus,
o et praesidium et dulce decus meum,
sunt quos curriculo puluerem Olympicum
collegisse iuuat metaque feruidis
euitata rotis palmaque nobilis
terrarum dominos euehit ad deos;
hunc, si mobilium turba Quiritium
certat tergeminis tollere honoribus;
illum, si proprio condidit horreo
quicquid de Libycis uerritur areis.
Gaudentem patrios findere sarculo
agros Attalicis condicionibus
numquam demoueas, ut trabe Cypria
Myrtoum pauidus nauta secet mare.
Luctantem Icariis fluctibus Africum
mercator metuens otium et oppidi
laudat rura sui; mox reficit rates
quassas, indocilis pauperiem pati.
Est qui nec ueteris pocula Massici
nec partem solido demere de die
spernit, nunc uiridi membra sub arbuto
stratus, nunc ad aquae lene caput sacrae.
Multos castra iuuant et lituo tubae
permixtus sonitus bellaque matribus
detestata. Manet sub Ioue frigido
uenator tenerae coniugis inmemor,
seu uisa est catulis cerua fidelibus,
seu rupit teretis Marsus aper plagas.
Me doctarum hederae praemia frontium
dis miscent superis, me gelidum nemus
Nympharumque leues cum Satyris chori
secernunt populo, si neque tibias
Euterpe cohibet nec Polyhymnia
Lesboum refugit tendere barbiton.
Quod si me lyricis uatibus inseres,
sublimi feriam sidera uertice.
</poetry>
</body>
</text>

<text id="horats2026010311">
<head>
    <title><num>IV.</num>Ad Sestivm</title>
    <linktitle>Ode I, IV. Ad Sestivm</linktitle>
    <firstline>Soluitur acris hiems grata uice ueris et Fauoni</firstline>
</head>
<body>
<poetry>
Soluitur acris hiems grata uice ueris et Fauoni
trahuntque siccas machinae carinas,
ac neque iam stabulis gaudet pecus aut arator igni
nec prata canis albicant pruinis.
Iam Cytherea choros ducit Venus imminente luna
iunctaeque Nymphis Gratiae decentes
alterno terram quatiunt pede, dum grauis Cyclopum
Volcanus ardens uisit officinas.
Nunc decet aut uiridi nitidum caput impedire myrto
aut flore, terrae quem ferunt solutae;
nunc et in umbrosis Fauno decet immolare lucis,
seu poscat agna siue malit haedo.
Pallida Mors aequo pulsat pede pauperum tabernas
regumque turris. O beate Sesti,
uitae summa breuis spem nos uetat inchoare longam.
Iam te premet nox fabulaeque Manes
et domus exilis Plutonia, quo simul mearis,
nec regna uini sortiere talis
nec tenerum Lycidan mirabere, quo calet iuuentus
nunc omnis et mox uirgines tepebunt.
</poetry>
</body>
</text>

<text id="horats2026010302">
<head>
    <title><num>V.</num>Ad Pyrrham</title>
    <linktitle>Ode I, V. Ad Pyrrham</linktitle>
    <firstline>Quis multa gracilis te puer in rosa</firstline>
</head>
<body>
<poetry>
Quis multa gracilis te puer in rosa
perfusus liquidis urget odoribus
grato, Pyrrha, sub antro?
cui flauam religas comam,

simplex munditiis? Heu quotiens fidem
mutatosque deos flebit et aspera
nigris aequora uentis
emirabitur insolens,

qui nunc te fruitur credulus aurea,
qui semper uacuam, semper amabilem
sperat, nescius aurae
fallacis. Miseri, quibus

intemptata nites. Me tabula sacer
uotiua paries indicat uuida
suspendisse potenti
uestimenta maris deo.
</poetry>
</body>
</text>


<text id="horats2026010308">
<head>
    <title><num>IX.</num>Ad Thaliarcvm</title>
    <linktitle>Ode I, IX. Ad Thaliarcvm</linktitle>
    <firstline>Vides ut alta stet niue candidum</firstline>
</head>
<body>
<poetry>
Vides ut alta stet niue candidum
Soracte nec iam sustineant onus
siluae laborantes geluque
flumina constiterint acuto?

Dissolue frigus ligna super foco
large reponens atque benignius
deprome quadrimum Sabina,
o Thaliarche, merum diota.

Permitte diuis cetera, qui simul
strauere uentos aequore feruido
deproeliantis, nec cupressi
nec ueteres agitantur orni.

Quid sit futurum cras, fuge quaerere, et
quem fors dierum cumque dabit, lucro
adpone nec dulcis amores
sperne, puer, neque tu choreas,

donec uirenti canities abest
morosa. Nunc et Campus et areae
lenesque sub noctem susurri
composita repetantur hora,

nunc et latentis proditor intumo
gratus puellae risus ab angulo
pignusque dereptum lacertis
aut digito male pertinaci.
</poetry>
</body>
</text>

<text id="horats2026010314">
<head>
    <title><num>XXII</num>Ad Aristivm Fvscvm</title>
    <linktitle>Ode I, XXII. Ad Aristivm Fvscvm</linktitle>
    <firstline>Integer uitae scelerisque purus</firstline>
</head>
<body>
<poetry>
Integer uitae scelerisque purus
non eget Mauris iaculis neque arcu
nec uenenatis grauida sagittis,
Fusce, pharetra,
 
siue per Syrtis iter aestuosas
siue facturus per inhospitalem
Caucasum uel quae loca fabulosus
lambit Hydaspes.
 
Namque me silua lupus in Sabina,
dum meam canto Lalagem et ultra
terminum curis uagor expeditis,
fugit inermem,
 
quale portentum neque militaris
Daunias latis alit aesculetis
nec Iubae tellus generat, leonum
arida nutrix.
 
Pone me pigris ubi nulla campis
arbor aestiua recreatur aura,
quod latus mundi nebulae malusque
Iuppiter urget;
 
pone sub curru nimium propinqui
solis in terra domibus negata:
dulce ridentem Lalagen amabo,
dulce loquentem.    
</poetry>
</body>
</text>

<text id="horats2026010301">
<head>
    <title><num>XXIII.</num>Ad Chloen</title>
    <linktitle>Ode I, XXIII. Ad Chloen</linktitle>
    <firstline>Vitas inuleo me similis, Chloe</firstline>
    <!-- https://www.espace-horace.org/qhf/odes1.htm -->
</head>
<body>
<poetry>
Vitas inuleo me similis, Chloe,
quaerenti pauidam montibus auiis
matrem non sine uano
aurarum et silua metu.

Nam seu mobilibus ueris inhorruit
aduentus folliis, seu uirides rubum
dimouere lacertae,
et corde et genibus tremit.

Atqui non ego te, tigris ut aspera
Gaetulusue leo, frangere persequor:
tandem desine matrem
tempestiua sequi uiro.
</poetry>
</body>
</text>

<text id="horats2026010313">
<head>
    <title><num>XXVI.</num>Ad Mvsam, de Lamia</title>
    <linktitle>Ode I, XXVI. Ad Mvsam, de Lamia</linktitle>
    <firstline>Musis amicus tristitiam et metus</firstline>
</head>
<body>
<poetry>
Musis amicus tristitiam et metus
tradam proteruis in mare Creticum
portare uentis, quis sub Arcto
rex gelidae metuatur orae,
 
quid Tiridaten terreat, unice
securus. O quae fontibus integris
gaudes, apricos necte flores,
necte meo Lamiae coronam,
 
Piplea dulcis. Nil sine te mei
prosunt honores; hunc fidibus nouis,
hunc Lesbio sacrare plectro
teque tuasque decet sorores.    
</poetry>
</body>
</text>

<text id="horats2026010303">
<head>
    <title><num>XXX.</num>Ad Venerem</title>
    <linktitle>Ode I,XXX. Ad Venerem</linktitle>
    <firstline>O Venus regina Cnidi Paphique</firstline>
</head>
<body>
<poetry>
O Venus regina Cnidi Paphique,
sperne dilectam Cypron et uocantis
ture te multo Glycerae decoram
transfer in aedem.

Feruidus tecum puer et solutis
Gratiae zonis properentque Nymphae
et parum comis sine te Iuuentas
Mercuriusque.
</poetry>
</body>
</text>

</workbody>
</kalliopework>

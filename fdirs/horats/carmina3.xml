<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="carmina3" author="horats" status="incomplete" type="poetry">
<workhead>
    <title>Carmina III</title>
    <year>-0023</year>
    <!-- https://www.espace-horace.org/qhf/odes3.htm -->
</workhead>
<workbody>

<text id="horats2026010307">
<head>
    <title><num>XIII.</num>Ad Lycen</title>
    <linktitle>Ode IV, XIII. Ad Lycen</linktitle>
    <firstline>Audiuere, Lyce, di mea uota, di</firstline>
</head>
<body>
<poetry>
Audiuere, Lyce, di mea uota, di
audiuere, Lyce: fis anus, et tamen
uis formosa uideri
ludisque et bibis impudens

et cantu tremulo pota Cupidinem
lentum sollicitas. Ille uirentis et
doctae psallere Chiae
pulchris excubat in genis.

Importunus enim transuolat aridas
quercus et refugit te quia luridi
dentes, te quia rugae
turpant et capitis niues.

Nec Coae referunt iam tibi purpurae
nec cari lapides tempora, quae semel
notis condita fastis
inclusit uolucris dies.

Quo fugit Venus, heu, quoue color, decens
quo motus? Quid habes illius, illius,
quae spirabat amores,
quae me surpuerat mihi,

felix post Cinaram notaque et artium
gratarum facies? Sed Cinarae breuis
annos fata dederunt,
seruatura diu parem

cornicis uetulae temporibus Lycen,
possent ut iuuenes uisere feruidi
multo non sine risu
dilapsam in cineres facem.
</poetry>
</body>
</text>

<text id="horats2026010312">
<head>
    <title><num>IX.</num>Horatii et Lydiae Dialogus</title>
    <linktitle>Ode III, IX. Horatii et Lydiae Dialogus</linktitle>
    <firstline>Donec gratus eram tibi</firstline>
</head>
<body>
<poetry>
'Donec gratus eram tibi
nec quisquam potior bracchia candidae
ceruici iuuenis dabat,
Persarum uigui rege beatior.'
 
'Donec non alia magis
arsisti neque erat Lydia post Chloen,
multi Lydia nominis,
Romana uigui clarior Ilia.'
 
'Me nunc Thressa Chloe regit,
dulcis docta modos et citharae sciens,
pro qua non metuam mori,
si parcent animae fata superstiti.'
 
'Me torret face mutua
Thurini Calais filius Ornyti,
pro quo bis patiar mori,
si parcent puero fata superstiti.'
 
'Quid si prisca redit Venus
diductosque iugo cogit aeneo,
si flaua excutitur Chloe
reiectaeque patet ianua Lydiae ?'
 
'Quamquam sidere pulchrior
ille est, tu leuior cortice et inprobo
iracundior Hadria,
tecum uiuere amem, tecum obeam lubens.'    
</poetry>
</body>
</text>

</workbody>
</kalliopework>

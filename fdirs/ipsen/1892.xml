<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1892" author="ipsen" status="complete" type="poetry">
<workhead>
   <title>Flores og Blanseflor</title>
   <year>1892</year>
    <notes>
        <note>Gendigtning af den middelalderlige ridderroman <i>Flores og Blanseflor</i> (fr. <i>Floire et Blancheflor</i>, da. <i>Blomst og Hvidblomst</i>). Teksten findes oversat til dansk i forskellige håndskrifter allerede sidst i 1400-tallet.</note> 
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892.</note>
    </notes>
   <pictures>
       <picture type="titlepage" src="1892-p1.jpg">Titelbladet til <i>Flores og Blanseflor</i> (1892). ,,Alfred Ipsen / Flores og Blanseflor // København / Gyldendalske Boghandels Forlag / (F. Hegel &amp; Søn)''.</picture>
   </pictures>
   <quality>korrektur1,kilde,side</quality>
</workhead>
<workbody>

<poem id="ipsen2017112501">
<head>
    <title>Kong Feliks drager i Leding</title>
    <firstline>Feliks Konge i Murcialand</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 1-4.</note>
    </notes>
    <quality>korrektur1,kilde,side</quality>
</head>
<body>
Feliks Konge i Murcialand
er draget i Leding med Hest og Mand,
med syngende Sværd han høster
alt paa de fremmede Kyster.

Gennem Frankerlandet, hvor Hæren drog,
rygende Luer mod Himlen slog,
og mellem de ødende Flammer
man hørte døendes Jammer.

Naar Solen keg over Bjærgets Rand,
da traf dens Øje et afbrændt Land,
en vildere Flamme har hærget
den Rigdom, den havde bjærget.

Nedtraadt laa paa Marken den gode Sæd,
Vogteren gik bag sin Hjord og græd,
han ejed ej længer en Hytte,
der kunde mod Vejret ham skytte.

Da lagde Kongen sin Haand paa sit Sværd,
han drejed sit Hoved om mod sin Hær:
Nu ville vi Hestene vende,
det Hærværk skal have Ende.

Nu have vi nok af Rov og af Ry,
nu ville vi drage til Naples By,
der ville den Herre vi takke,
som bøjed vor Fjendes Nakke.

Da kom en Skare i stormende Ridt.
Halloh, Herre Konge, I tøve lidt.
Her bringe vi eder en Fange,
hun vejer vel op imod mange.

Det var en Kvinde, saa ung og spæd,
i Pilegrimskjortel saa var hun klæd’,
ad Kinden Taarer sig listed
for Tab, hun nys havde fristet.

Knap tyve Somre gammel hun saa
sin Faders Blod, paa Marken han laa,
vanhellige Fødder voved
at trampe hans hvide Hoved.

Kong Feliks sendte hende et Blik,
et hastigt Smil over Læben ham gik.
Han saa han holdt tvende i Live
ved hende Naade at give.

Er Du en Kristen? spurgte han koldt;
hun løfted sit Hoved og nikked stolt.
Den Konge, som jeg bekender,
har Naglegabssaar i Hænder.

Velan, saa sæt Dig paa Hesten, Du,
jeg mindes netop mit Løfte nu.
Jeg loved min Dronning at tage
en fangen Kristinde tilbage.
</body>
</poem>

<poem id="ipsen2017112502">
<head>
    <title>Flores og Blanseflor fødes</title>
    <firstline>Den unge Dronning er bleven saa bleg</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 5-8.</note>
    </notes>
    <quality>korrektur1,kilde,side</quality>
</head>
<body>
Den unge Dronning er bleven saa bleg,
smallere Kinden sig runder,
Smilet er svundet som Børneleg,
paa dybere Gaader hun grunder.
Fuldere Barmen sig runder.

Alt længe blomstred det Mandeltræ,
det glinser i Gyldenskæret,
den unge Dronning synker i Knæ,
og tager tungt efter Vejret;
hun sidder bleg og besværet.

Hun vandrer rundt i den Abildgaard,
hvor Blomsten sin Duft udtømmer,
mørkt imod Solen de Stammer staaer,
Saften i Blomsterne strømmer;
det er, som Alverden drømmer.

Op mod den sollyse Himmel hun ser,
hvor de hvide Frugtblomster skinne;
med et en Sky hun paa Himlen ser,
der er ikke Blomster paa dræerne mer,
Solen har ophørt at skinne.

Den breder sig over Himmelen hen,
stor som en Taagebanke,
en uhyre Flagermus ligner den,
saa svinder den ind til en Sky igen;
men binder dog hendes tanke.

Hjælpe mig alle hellige Ting
i hvad jeg nu gaaer i Møde!
Af Støv er Øjets den fine Ring,
hvor Fremtidens Syner sig føde
— hvad om min Fremtid nu døde?

Fra Verden vilde jeg nødig bort,
hvor mine Tanker har leget,
mit Liv var kun som en Time kort,
nu skulde det blive mit eget,
hvad om nu Haabet har sveget!

Hun segnede sammen saa bleg og svag,
sit Leje hun bad dem rede;
den kristne Kvinde selvsamme Dag
de maatte i Kammerset lede
og Sengen med Bolstre brede.

Og den Gang Palmesøndag oprandt,
Dronningen fødte med Smerte
en Guldhaarsprins; men før Dagen svandt
den kristne Kvinde sin Sejer vandt,
en Datter hun holdt ved sit Hjærte.

Flores kaldte de Drengens Navn,
Blanseflor kaldte de hende,
Blomst og Hvidblomst var deres Navn,
om Festen skulde det minde,
da de hvide Frugtblomster skinne.
</body>
</poem>

<poem id="ipsen2017112503">
<head>
    <title>Flores og Blanseflor vokse op</title>
    <firstline>Den lille Pige var saa skøn</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 9-23.</note>
    </notes>
    <quality>korrektur1,kilde,side</quality>
</head>
<body>
Den lille Pige var saa skøn,
at Dronningen betroede trygt
sin førstefødte, lille Søn
til hendes Moders Værn og Røgt.
Det syntes en naturlig Sag,
at disse Børn, som samme Dag
for Lyset aabned deres Blik,
en fælles Plejemoder fik.

Og dertil kom endnu en Grund,
det var det Velbehag, hvormed
Dronningen fra den første Stund
vogtede paa Dolores’ Fjed.
Hun gik saa støt, hun gik saa tyst,
og dog var hendes Smil saa lyst,
det skinned af en indre Fred,
saa Verden lystes op derved.

Dog helt fik hun ej overladt
den lille Flores, Moders Skat,
hun fik kun Overopsyn med
hans Klædedragt, hans Lejested,
hun vogtede paa hver hans Vej;
men Modermælken drak han ej
af hendes Bryst. Det var imod
Dronningens Vilje, at han fik
den første Livets Styrkedrik
af én, der var af kristent Blod.

Med Modermælken suges ind
det stærke eller vege Sind,
den Kraft, som Livet bygges paa,
i Modermælken alt den laa.
Fik Manden Kraft til Helteværk,
af Modermælken blev han stærk,
og randt hans Liv i Afmagt hen,
med Modermælken drak han den.

Ej Sjælen færdig kom fra Gud,
i Ugevis den foldes ud,
den Næring, Legemet tog ind,
gav ogsaa Vækst til Sjæl og Sind,
de fine Tankevingers Flor
er Støv af denne Støvets Jord,
og kun, hvor Legemet er sundt,
er Sjælen tryg mod alskens ondt.

Dolores tog og lod de to
i samme Stue hos sig bo.
De spiste ved det samme Bord,
Flores og lille Blanseflor;
saa lang den lyse Dag den var,
tumled de som et Killingpar,
og naar Godnat de havde sagt,
blev sammen de til Hvile lagt.

Saaledes fulgtes de i alt,
Hvile og Træthed, som det faldt,
og skønt de kunde tvistes tidt
om Grænsen mellem mit og dit,
forsonedes de snart igen
og delte da som Ven med Ven.

Han var en Dreng, saa sund og sød
som nogen født af Kvindeskød,
det tætte, gyldentbrune Haar
i Smaakrus om hans Hoved staaer.
Man undredes, hvorfra han fik
det sælsomt gammelkloge Blik,
som var han alt en Filosof,
der grubled over Form og Stof;
men, naar han lo med aaben Mund,
var det saa helt af Hjærtens Grund,
at ingen Vismand kunde staa
for slig en Hilsen af den smaa.

Hver Aften, naar han gik i Seng,
hans Moder klædte af sin Dreng.
Hvor himmelsk henrykt da han lo,
naar han blev fri for Baand og Sko;
for hvert et Stykke, som han slap,
han lønned hende med smaa Klap,
og Drengens Haand mod hendes Kind
var blød og varm som Sommervind.

Gud véd, hvor tidt hun havde kyst
den hvide Fod, det nøgne Bryst,
de fine Fløjelshænder smaa,
der hjælpeløst paa Tæppet laa.
Tidt sad hun ved hans Sengekant
og glemte helt, at Tiden svandt,
imens hun stirred paa hans Træk,
hvor Mundens Linie stod saa kæk;
hvor blødt hans Øjenvipper laa
i Vifteform som lange Straa.
Hun lytted til hans Aandedræt,
der var saa sorgløst og saa let,
hun saa hvor Brystet sank og steg,
mens Kindens Rødme kom og veg.
Men det, som rørte mér end alt,
var Huden, der i Rynker faldt
omkring hans Haandled, saa den laa
i brede Læg og Poser smaa.

Naar saadan drømmetabt hun stod
i Timevis ved Sengens Fod,
da hændte det vel nu og da,
at Blikket sig forvilded fra
den lille Mandsling, hendes alt,
og paa hans Legesøster faldt,
paa Blanseflor, der rød og rund
paa Puden laa i roligt Blund.

De ligned ej hinanden stort,
som Søskende vel vilde gjort,
dog, hvis man længe saa paa dem,
saa fandt man dog en Lighed frem,
ikke i noget enkelt Træk,
dér smutted’ den bestandig væk,
men i en egen fornem Glans
i hendes Aasyn som i hans.

Ej slet saa bredt var hendes Bryst,
og hendes Haar faldt mere lyst,
Blikket var ikke blødt som hans,
det havde lidt af Staalets Glans,
og i den lille, faste Haand
laa Varsler om en myndig Aand.

Og dog, hvor kær, hvor sød hun var
med sine Kinders Rosenpar,
det lille Hoved nok saa stolt
og rankt paa Skuldrene hun holdt,
Ansigtets fine Runding spaaer
om Modningstidens Jomfruvaar ....

Dolores vandt dem begge kær,
alt som hun fulgte deres Færd,
og vidste efter stakket Frist
ej længer, hvem hun elsked mest.
Tidt naar hun gik sin Aftentur
udenfor Byens røde Mur,
langs med Seguras lave Bred,
tog hun de tvende Smaabørn med,
og i den stille Aftenluft,
der krydredes af Myrtheduft,
tumled de sig i munter Leg,
til Dagens sidste Straale veg.
Naar Maanens Halvring dukked frem
og Svalen fortnede sin Flugt,
da hed det: Vi maa hurtig hjem,
før Byens Porte bliver lukt'.

Og da hun selv var god og from,
fortalte hun dem ofte om
de hellige, hvis rene Blod
er blevet Syndens Løsebod.
Da lytted Børnene om Kap
med aaben Mund og aanded knap.

Dog mest blev Drengen revet hen,
naar hun fortalte dem om Mænd,
der pansret gennem Verden drog,
om St. Georg, der Dragen vog ...
Ham, raabte Flores, vælger jeg
til Skytspatron paa Livets Vej.
Jesus var vistnok ogsaa god,
men Du har sagt, han lod sig slaa
og uden Modstand spytte paa;
nej St. Georg — han havde Mod!

Og tidt han bad sin Aftenbøn,
dog ikke til Marias Søn,
men til Marie, mild og god,
hvis Moderhjerte Børn forstod.

Saa veksled Sommersol og Sky
da over Murcias hvide By,
og Verdenshjulet drejed om,
skønt Verden ej af Stedet kom.
Dagtrætte Gamlinger sov hen
og stod som Smaabørn op igen,
og listed ud af deres Svøb
for at fuldende Livets Løb.

Da nu de tvende voksed’ til,
ej Hjemmets Grænse mer dem bandt,
det snævre Kammers Leg og Tant
er ikke længer, hvad de vil;
blandt Klipper nu de tumled om,
hvor sjælden nogen Vandrer kom,
de svømmed i den blanke Flod
og helst den stride Strøm imod.
Ej Kønnet satte noget Skel
imellem dem; ti fuldt saa vel
som Flores Blanseflor forstod
at tøjle Hesten i et Ridt,
og naar de klatrede, hun tidt
som Førstemand paa Toppen stod.
Hvor det om Mod og Raskhed gjaldt,
var hun hans Ligemand i alt.
Det var et lystigt Friluftsliv
med nok af Tid og Tidsfordriv,
med lange Dages Liv og Leg
fra Solen kom, til Solen veg.

Dog ingen Leg kan vare ved,
og ofte kaldes vi afsted
fra muntert Lag til Pligt og Tvang,
som Legen just er bedst i Gang.
En Dag fra Vindvet Kongen saa
Flores paa Slottets Boldplads gaa,
og maalte med et hastigt Blik,
hvor stor han var, som der han gik.
Han tænkte, det er høje Tid,
han nemmer Stadighed og Flid,
den Ungdom, som skal Maalet naa
maa tidlig have Tøjle paa.

Han kaldte ham i Salen ind
og talede ham saadan til:
Flores, min kære Søn, vi vil
paa Aandens Røgt nu lægge Vind.
Af Legem er Du stor og stærk
- den Bygning er mit eget Værk -
det er det Grundlag, hvorpaa man
et Sjælens Tempel rejse kan;
og dog har selv jeg sandet tidt,
at Legemet forslaaer kun lidt,
den, som skal Kronen bære, maa
helt mange andre Ting forstaa.
Maa kunne læse gammel Skrift
om Fortids Storhed og Bedrift,
maa skue gennem Sagnets Slør,
hvad Mennesker, der leved før,
hvad Guder de i Haand sig gav,
hvad Held de høstede deraf,
maa søge efter Tankens Norm
for denne Verdens ydre Form. —

Derfor min Søn, jeg vil, at Du
din Skolegang begynder nu,
og vender Dig til Pen og Bog
og gransker i de gamle Sprog,
der aabner som en Korridor
derind, hvor gammel Visdom boer.
Ej langt herfra i Girilldon
boer der en Mand, som redebon
vil tage Dig i Sjælerøgt
og lede Dig til Dyd og Kløgt.
Drag da derned, saa snart Du kan,
og brug dit Ophold med Forstand.
Ti Tiden, mærk Dig det, min Søn,
er mere værd end Gods og Guld;
er Du mod Tiden svigefuld,
bedrager den Dig for din Løn ...

Han standsed, vented paa et Ord
af sønlig Glæde eller Tak,
men Drengens Læbe sig fortrak
saa sælsom skævt. ,,Skal Blanseflor,''
spurgte han, ,,rejse med derned?''
,,Nej,'' svared Kongen. ,,Ej jeg véd,
man sender Pigebørn af By
at sole sig i Lærdoms Ry.
Den Lærdom, Blanseflor begær’,
finder vel nærmere hun her,
i Fadebur, ved Ten og Rok
faar Blanseflor vist Lærdom nok.''

Da først fik Drengens Smerte Luft,
den evig-unge Lidenskab,
som ingen Trøstegrund véd af
og ikke tager mod Fornuft
hedt strømmende hans Taarer randt,
skønt endnu intet Ord han fandt,
men stille, lydløst sneg sig bort
for nu at sætte haardt mod haardt.

Snart som en Skygge man ham saa
omkring i Slottets Sale gaa,
og nærmed nogen sig hans Spor,
som fredløst Vildt afsted han foer,
han hverken spiste eller drak,
og bød man, sagde han ej Tak,
han magred af, han sygned hen,
til Kongen søgte ham igen
og loved ham med gode Ord,
at ej han skulde skilles ad
fra Legesøstren Blanseflor,
men begge følges, som han bad,
til Girilldon, til Mesteren.
</body>
</poem>

<poem id="ipsen2017112504">
<head>
    <title>Flores og Blanseflor fatte Elskov til hinanden</title>
    <firstline>Den gamle, søde Galskab vaagner</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 24-35.</note>
    </notes>
    <quality>korrektur1,kilde,side</quality>
</head>
<body>
Den gamle, søde Galskab vaagner,
den himmelfødte Ufornuft,
saa snart de første Blomsters Duft
paa Foraarsluftens Bølger dovner.
Igennem Yindvet den sig lister
med Solens lange Straale ind,
den smiler, lokker og den frister
og fanger Hjertet i sit Spind.

En Hær af Forbundsfæller ejer
den overalt i Luft og Jord,
hvor Livets smaa Vasaller boer
og Livet har sin Kamp og Sejer.
Ej blot fra Luftens vide Riger,
selv fra den skjulte Klippevraa
en tusindstemmet Hymne stiger
derop til Eros i det blaa.

Flores og Blanseflor alt længe
i Girilldon i Skole gik,
hvor Mestren aabned deres Blik
for mangen Videns skjulte Vænge.
Han havde Ære af sit Værk,
før fire Aar var lagt tilbage,
kunde de i Latinen tage
en Dyst med hver en boglærd Klærk.

De læste i de gamle Skrifter
med lige Ivrighed og Flid,
om Tro og Sæd i gammel Tid,
om Cæsars krigerske Bedrifter.
De gransked ciceronisk Stil
i periodisk Flugt og Dalen,
og nu og da vel med et Smil,
naar altfor ordrig syntes Talen.

Og nu de fulgte med Ovid
ad Kærlighedens skjulte Veje,
de granskede dens Løb og Leje
med unge Sjæles vaagne Flid.
Og, hvad kun som en dunkel Larve
sig rørte i den gamle Bog,
af deres egne Drømme tog
al Livets Vækst og unge Farve.

Men hvad kun dunkelt som i Drømme
i deres eget Sind de fandt,
i Ordet atter Klarhed vandt
og løsned sig i frie Strømme.
Der er et evigt Vekselspil
imellem disse tvende Sfærer,
Tanken, den kolde strenge Lærer,
som dog kun véd, hvad Hjertet vil.

Tidt Flores’ Blikke sig forvilded
fra Bogen, som foran ham laa,
frem for sig stirrende han saa,
som søgte Tanken om et Billed.
Naar da hans Øjne mangesinde
traf Blanseflor, der bøjed sad
og stirred paa det gule Blad,
da fik hans Tanke Form ved hende.

For, hvor var nu hun blevet stor,
hvor yppigt Haaret faldt om Panden,
hun syntes ham en ganske anden
end deres Leges Blanseflor.
Den Blanseflor, som nu han saa,
var gaadefuld, som en Sibylle,
ti over Skikkelsen der laa
en Glans af moden Jomfrufylde.

Han saa med agtpaagivent Blik
- endskønt hans Hjerte derved blødte -
den varme Hyldest, som hun mødte
af alle, hvor hun stod og gik.
Dog hvad der dybere ham græmmed,
det var den underlige Sky,
hvormed hun syntes ham at fly,
som var han blevet hende fremmed.

Ti skønt endnu hun kunde sværme
i fri og overgiven Leg,
naar han sig vilde hende nærme,
fra hendes Læber Smilet veg.
Og, naar han efter gammel Skik
stormede hende glad i Møde,
slog pludselig hans Stemme klik,
og Ordet paa hans Læber døde.

Med Bitterhed han tidt fornam,
hvor frit hun gav sig selv til andre,
og lod sit Smil i Kredsen vandre,
hvi var hun da saa kold mod ham?
Og dog, hun var i denne Kulde
dobbelt saa køn og frisk at se,
som Blomsten, der staar halvt i Sne
og ler i Solens Straaler fulde.

Ti selv i denne Stivhed hildet,
som nu sig selv hun gemte i,
var der ej mindste Kunstleri,
ej noget skrømtet eller villet.
Det var en Form, hvori Naturen
sig til en Viden famled frem,
som Knop bag Bægerbladets Gren
tilsløret for enhver Beluren.

Og nu og da et Blus paa Kinden,
der Formens ydre Kulde brød,
i hurtig Kommen og Forsvinden
røbede Sjælens indre Glød.
Og naar for kort hun havde svaret
og saa ham harmfuld og forgræmt,
en blød Betoning aabenbared,
at det var ikke ment saa slemt.

En Dag man Mesteren lod hente
at tage Afsked med en Ven,
han bad de unge rolig vente
i Stuen, til han kom igen.
Og uden megen Tid at spilde
han skiltes fra dem med et Nik,
de mærked først, hvor sælsomt stille
der blev i Stuen, da han gik.

De følte over sig at dale
en Tavshed tvingende og stor,
saa skønt de begge vilde tale,
fandt ingen af dem noget Ord.
I Bogen deres Øjne stirred
med sælsom, drømmebunden Sans,
mens deres Tanker ufrit svirred
i Luften i usynlig Dans.

Der gives slige Øjeblikke,
da Himlen over fattigt Muld
udøser gavmildt alt sit Guld,
som siden møjsomt man maa tigge,
og da en lønlig Trolddom tvinger
Tankerne ind i rhytmisk Takt,
og da en Guddom med sin Finger
besegler tavse Hjerters Pagt.

Rask Flores greb den Haand,
der laa saa viljeløst paa Bordets Plade,
og som en Regn af Rosenblade
han trykked mange Kys derpaa.
Han følte med en skærpet Sans,
med salig Svimlen i sin Tanke,
Blodet i hendes Haand at banke
i samme Febertakt som hans.

Et Øjeblik — og atter drog
hun Haanden rødmende tilbage.
Han turde næppe Aande drage —
hvor stormende hans Hjerte slog!
Han flytted hende ganske nær,
og som en Høstvind var hans Aande,
han hvidsked som i Dødens Vaande:
O Blanseflor, jeg har Dig kær!

Hører Du! Hør mig Blanseflor!
Mit Liv ved dine Læber hænger.
Slaa ikke Øjnene til Jord,
da er ej Sol i Verden længer.
Ti Verdens Sol for mig er Du,
og uden Dig er Himlen øde,
og døde Du i dette Nu,
da var det Verdens Lys, der døde.

Se paa mig! O se ikke ned!
Hvert lille Øjeblik, Du tøver,
et Blad af Livets Bog mig røver.
Blanseflor! Svar mig! Er Du vred?
— En Kulde isnede lians Blod,
saa Hjertet hørte op at banke,
som mørke Skygger om hans Tanke
de tavse Muligheder stod.

Hvis nu hans Haab var uden Grund
— i Fald hun svared som hun maatte,
hvis alle lyse Drømmeslotte
faldt for et Pust af hendes Mund?
Hvi gjemte hun sit Hoved saa
i sine Hænder smaa og spæde,
naar al hans Verden og hans Glæde
i hendes blanke Øjne laa?

Hurtig han over hende staaer,
søvngængeragtig, uden Villen,
som Blomsten bøjer sig mod Kilden
kyssed han hendes brune Haar.
Da saa han, hvordan Taaren brød
sig Løb imellem hendes Hænder
og hang i hendes Fingerender
og sagte faldt i hendes Skød.

Blanseflor, hvorfor græder Du?
Har Du kun Taarer nu tilbage,
fordi din Haand, jeg turde tage?
Er da din Haand beskæmmet nu?
Hvis der var Daarskab i min Stemme,
hvis jeg har uforstandig bedt,
hvis Du vil denne Time glemme,
nu vel, saa er der intet sket.

Da hæved hun mod ham sit Blik,
halvt Barnets, halvt den modne Kvindes,
et taarefyldt, som evigt mindes
af den, der nogentid det fik.
Det var et Blik, som aabenbared
alt, hvad et Hjerte havde drømt,
bebrejdende og dog saa ømt,
og sorgfuldt lød det, da hun svared.

O, Flores, hvorfor talte Du?
Hvorfor drog Du det Slør til Side,
som dækked, hvad jeg ej tør vide,
og skilte os i samme Nu.
Hvor kan jeg svare paa din Bøn?
Skal jeg da kalde Dig til Minde,
at Du er Flores, Kongens Søn,
og at min Moder er Slavinde.

Hvad hjælper det at sige mer?
Du gaar i Vester, jeg i Øster,
jeg er kun Blanseflor, din Søster,
din Legesøster — intet mer.
Har over Legen Du forglemt,
at vi er ej hinanden lige,
at Du skal raade for et Rige,
naar jeg bag Klostrets Dør er gemt.

Flores, hvad vil Du jeg skal svare?
Der er jo lukket for min Mund.
Hvert Ord kan blive Dig en Snare
og gemmer Uheld paa sin Bund.
Hvor kan jeg give, hvad Du bad,
naar ej Du tør min Gave eje,
Du véd jo selv, at vore Veje
var alt fra Vuggen skilte ad.

Da lo han højt og fatted atter
den brune Haand i trofast Bøn:
Saa hør mig nu, Slavindens Datter,
nu taler Flores, Kongens Søn.
Jeg sværger Dig en Ed: Saa sandt
din Læbe er mig sød som Honning
Saa skal Du blive Murcias Dronning;
tag derpaa dette Kys i Pant!
</body>
</poem>

<poem id="ipsen2017112505">
<head>
    <title>Flores' Sange</title>
    <firstline>Igennem Lunden der gaaer et Gys</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 36-46.</note>
    </notes>
    <quality>korrektur1,kilde,side</quality>
</head>
<body>
1.

Igennem Lunden der gaaer et Gys,
naar Morgenen hun er nær,
da ryste for det skarpe Lys
baade smaa og store Træer.

Hver Gang Du kommer over min Sti
saa lys som Dagen at se,
da føler jeg det saa ængstelig,
som vilde Du volde mig Ve.

Jeg staaer saa stille, jeg aander knapt,
jeg ængstes saa svart fordi
jeg føler mit ganske Liv fortabt,
om Du skulde gaa forbi.


2.

Jeg saa de sorte Nonner smaa
under Klokkeklang til Kirke gaa.

Med Hovedbindene hvide og fine
jeg hørte i Gaardens Grus dem trine.

Oven over var Himlen blaa,
ingen af dem til Himlen saa.

Uden om Muren var Ranken grøn;
men deres Tanke var kun til Bøn.

Jeg saa dem ikke Øjnene vende
fra Bønnebogen, de havde i Hænde.

Tavs bag Klosterpillen jeg stod,
jeg følte i Kinden alt mit Blod.

Jeg følte mit Blod i Kinden brænde
over Verdens Ve og vilde Elende.

Jeg hørte Sangen derinde tone,
jeg saa Maria med Scepter og Krone.

Sol jeg saa gennem Ruden rinde,
Blanseflor knæled paa Stenen derinde.

Jesus Maria, hvor er det tungt
at klostergemmes, naar Hjertet er ungt.


3.

Jeg drømte en Drøm i den halvgraa Dag,
mit Hoved værked af Smerte,
jeg syntes, at Jorden var spændt som Tag
over mit urolige Hjerte.

Jeg hørte Klokkernes dumpe Klang
højt over mig oppe i Staden,
jeg hørte Ligfølget vandre med Sang
og Vokslys hjem gennem Gaden.

De havde lagt mig i Jordens Skød,
i Graven den smalle, sorte;
jeg havde ingen at klage min Nød,
mine Frænder var alle borte.

Da hørte jeg over mit Hoved Trin,
de Trin maatte vel jeg kende,
jeg hørte en Stemme ung og fin
de frommeste Bønner opsende.

Jeg følte en Lindring, som jeg laa,
en Køling over min Vunde;
det var af de varme Taarer smaa,
som tæt paa min Grav nedrunde.

Da følte jeg mig ej mer forladt,
bag min Kistes de snævre Sømme,
og jeg sov ind til den lange Nat
i salige Gensynsdrømme.


4.

Min Slægt er det stolteste Stammetræ
med store, kongelige Grene,
trygt jeg voksede i dens Læ
med Tanker baade høje og rene.

Jeg tænkte: vælger Du Dig en Brud,
din Stammes Vækst Du ej krøge.
Den skønneste skal Du vælge Dig ud,
hvor længe Du saa skal søge.

Men da jeg vaagned til moden Dom
og Aarene modned min Viden,
da saa jeg, at den, jeg søgte om,
hun stod mig lige ved Siden.


5.

Jeg drømte i Nat, at St. Georg
han stod deroppe paa Himlens Borg
og saa herned med saa stor en Sorg
og rystede vredeligt paa sit Hoved
og sagde: Flores, hvad har Du gjort?
Gyldne Sporer jeg havde Dig lovet,
og nu maa jeg stænge Dig Himlens Port.
Hvor kunde Du handle saa helt i Blinde,
bytte dit gode Sværd for en Kvinde?

Han knytted om Lansen sin hvide Kno
og stamped saa fast i Himlens Bro,
at alle Smaakrus de dansed derinde.

Jeg svared: Ridder, vær ikke vred!
Se ikke fra Himlen saa strengt herned.
Hvi farer Du mig an som en Klærk
og laster mig, at jeg gaaer i Blinde?
Du synes i Skriften kun lidet stærk.
Hvor tør Du laste din Herres Værk?
Der staaer skrevet: Han skabte dem Mand og Kvinde.

Det vil jeg ærligen vædde paa,
at om liden Blanseflor selv Du saa,
Du skulde Dig ikke ved hende skamme,
langt før lod Du Sværd og Lanse staa
og gik og bejlede selv med det samme.


6.

Himmeldronning, Du som daglig hører
syge Hjerters Klager,
bringer Trøst, hvor Livet bragte Men,
indtil Verden synes som en Ager,
tidselbærende og tung af Sten;
løft dit Øre til en Sang af én,
der med Sang igennem Verden drager.

Sorgløst let min Barndoms Timer glede
under Lege ved Seguras Bred,
tidt jeg klatred op til Fuglens Rede
for fra Klippens Top at stirre ned.
Dybt dernede saa jeg Murcias Have,
stolte Byer over Sletten saa,
Blomsterhegn af Kaktus og Agave
smilende i Morgensolen laa.

Var jeg glad, da Morgensolen smilte,
rigere dog nu mit Hjerte slaaer,
fuldt som dit, da Himmelsønnen hvilte
paa dit Skød med Solring om sit Haar.
Længselsfuld jeg stirrer ud mod Livet,
denne rosenrøde, gyldne Leg,
ti hvor højt endog mit Ønske steg,
hvad jeg haabed, har det tifold givet.

Qg jeg elsker denne skønne Verden
for den store, blanke Sol, der slaaer
over os sin Viftes gyldne Straaler,
skinnende, saa Øjet knap det taaler,
gyldentlange som dit eget Haar,
og jeg føler, at en himmelsk Vaar
tømmer over mig sin Fyldes Skaaler.

Visdom fandt jeg mellem Pergamenter,
i de svundne Dages blege Skrift,
i de gyldne Billeder, en Stift
højt paa Nattens sorte Tavle prenter.

Stundom tæred Tørst dog paa min Aand,
højest Viden syntes mig kun Stammen.
Blanseflor er mig det skjulte Baand,
hvormed Verdend Visdom holdes sammen.

Hør Guds Moder, Du, som daglig lytter
til de brudte Hjerters tunge Kor,
Du de sorgbetyngedes Beskytter,
der i Himlens lyse Haller boer.
Gribe Stjernerne mig end med Svimlen,
er end arm og ringe denne Jord,
ét har Jorden forud dog for Himlen,
Himlen ejer ingen Blanseflor.
</body>
</poem>

<poem id="ipsen2017112506">
<head>
    <title>Kongen og Dronningen lægge Raad op</title>
    <firstline>Rygtet flyver over Land og Vand</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 47-56.</note>
    </notes>
    <quality>korrektur1,kilde,side</quality>
</head>
<body>
Rygtet flyver over Land og Vand,
det fører saa hurtig en Vinge.
Dog flyver det altid fortest det kan,
hvor det haver ondt at bringe.

Det flyver som Fuglen fra Tag til Tag,
det kvidrer ved Hvermands Døre,
det naaede ogsaa til Naples en Dag,
det kom Kong Feliks for Øre.

Det kvidred om Elskov, som fødes i Løn
og falder paa Løg som paa Lilje,
det hvisked om Flores, Kongens Søn,
der til Blanseflor fatted Godvilje.

Kong Feliks lytted til Fuglens Sang,
da svulmed’ hans Pandeaare,
ilde handlede jeg, den Gang
jeg sendte de Børn af Gaarde.

Han krystede Haanden om Klingens Greb,
saa Knoerne bleve hvide,
det faaer man siden at bøde for,
som ej betænkes i Tide.

Havde i Tide jeg tænkt derpaa,
det havde vel ladet sig raade.
Jeg ænsede lidet den Børneleg,
nu høster jeg, som jeg saaede.

Elskov er kun en liden Gnist;
men brænder hun først i Lue,
da bærer hver Hindring Ved til dens Baal,
hun lader sig vanskelig kue.

Kong Feliks steg ad Trapperne ned,
han søgte sin Dronning kære,
straks da han ind gennem Døren skred,
hun saa der var ondt paa Færde.

Feliks, min Herre, hvad er der sket?
— Hun lod sine Hænder synke.
Sjælden jeg haver min Herre set
med dybere Panderynke.

Og bringer jeg onde Tidender nu,
Gud véd, det er haardt mod min Vilje;
men Flores, vor Søn, har man mig sagt,
vil Trælkvindens Datter gilje.

Om Flores ægtede Blanseflor,
da blev os Kaarene onde,
da styrtede sammen vor Tronestol,
vor Æt gik med ham til Grunde.

Det maa ikke ske for nogen Pris,
at han skulde ægte hende,
Murcias Krone er mere værd
end at kastes bort til en Kvinde.

Nu haver jeg overtænkt denne Sag
— med Magt det ej hjælper at stræbe —
der bliver slet ingen bedre Raad
end at lade Blanseflor dræbe.

Sende vi lønlig Spejdere ud,
til Girilldon skulle de drage,
hvor helst de finde liden Blanseflor,
de skulle hende Livet tage.

Blanseflor mister ej stort derved,
i Døden finder hun Hvile,
hvem véd, om hun leved i mange Aar,
om Lykken vilde hende smile.

Blanseflor tager den bedste Del,
i Graven er godt at blunde,
Livet bringer Græmmelse nok,
det slaaer fuldmangen en Vunde.

Falder en Blomst i Muld og forgaaer,
da knoppes en ny i Løn,
Skoven falmer fra Aar til Aar;
men Skoven staaer altid grøn.

Flores vil sørge den første Tid,
men snart sættes Sorgen til Side,
kan hænde, der kommer endnu den Dag,
stor Tak han vil os vide.

Kommer den Dag, der han vokser ud
og orker Kronen at bære,
da ville vi sætte ham Kronen paa
og kalde ham Konge med Ære.

Da søge vi ham en Hustru god,
— det skulde vi gjort i Tide —
en Dronning, som er af kongeligt Blod
paa fædre- og mødrene Side.

Dronningen lytted til Kongens Ord,
saa hvide hendes Kinder bleve.
Det voldte hende saa stor en Angst,
at Blanseflor ej maatte leve.

Dronningens Hjerte i Barmen blev tungt
af Uro og bitter Ve,
der var ej skønnere Jomfru ved Hove,
end Blanseflor var at se.

Hun tænkte paa hendes høstbrune Haar,
i Hjertet det hende skar,
end mere for hendes skønne Hoved,
som frit hun paa Skuldrene bar.

Hun tænkte paa hendes glade Stemme,
hun plejed at lyde paa,
end mere paa det trofaste Smil,
som i hendes Øje laa.

Hun husked hende fra Barndommens Aar,
da hun i Kammerset leged,
da havde hun vundet det Barn saa kært,
som kunde det været hendes eget.

Hun tænkte, om Blanseflor lider Men,
vil Flores’ Hjerte vist briste,
dog, skal der raades i denne Sag,
da maa der raades med Liste.

Hun svared: Viselig har I talt,
min Herre og Husbond kære.
Ilde var det i Fald vor Søn
for Elskov solgte sin Ære.

Ungdommen haver et hastigt Sind;
men snart kan Sindet sig krænge,
Ungdom omblæses af Vejr og Vind,
men Vinden blæser ej længe.

Vel har I talet, min Herre from,
med Kløgt og kongeligt Snille,
har Flores Tanke til Blanseflor,
man maa i Tide dem skille.

Dog synes det mig, vi handle haardt,
om med Døden vi Blanseflor ramme,
hvis kun fra Flores hun kommer bort,
maaske vi opnaa det samme.

Kongen svarede: Vel har Du talt,
hvis vi et Raad kunne finde,
hvorved vi skaanede Blanseflors Liv,
da giver jeg gerne mit Minde.

Dronningen atter: At Flores ej
skal Blanseflor længer gilje,
skikke vi ham til Mustorie-By,
der boer min Søster Sybilje.

Min Søster Sybilje er vel saa klog
som nogen Kvinde kan være,
hvad om vi sendte Flores derned
og satte ham der i Lære.

Skikke vi hende et Brev derhos
og give hende Sagen til Kende
og bede hende med Kvindelist
hans Hu fra Blanseflor vende.

Kong Feliks smiled: Vel har Du talt,
kun ét betænker Du ikke,
rejser ikke Blanseflor med,
da lader ej Flores sig skikke.

— Min Herre, det haver jeg alt betænkt.
Dolores maa foregive,
hun pines haardt af en Sygdom svar
og bede Blanseflor blive.

Blanseflor er en Datter god,
ifald hendes Moder beder,
da gør bun ikke sin Moder imod,
da rejser hun ingensteder.

Vel har Du talet, min Dronning kær,
Du have fuld megen Ære,
den Plan, Du har lagt, er visselig god,
og saaledes skal det være!
</body>
</poem>

<poem id="ipsen2017112507">
<head>
    <title>Flores sendes til Mustorie</title>
    <firstline>I det aarle Daggry rejste</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 57-72.</note>
    </notes>
    <quality>korrektur1,kilde,side</quality>
</head>
<body>
I det aarle Daggry rejste
Dronningen sig fra sit Leje,
hvor hun søvnløs havde hvilet,
pint af hvileløse Tanker,
for at kalde paa sin Søn.
Kære Flores, rejs Dig hurtig,
det er Tid, at Du maa drage
til Mustorie, før Solen
kommer alt for højt paa Himlen.
Lang er Vejen, lang og solhed.
Gør Dig færdig, kære Søn!

Udenfor i Gaarden hørtes
allerede Muldyrs Trampen
og den spæde Klang af Klokker;
det var Mulerne, der førtes
hen til Truget for at vandes.
Rask var Flores oven Senge,
kasted hurtig Klæder om sig,
sommerlette Rejseklæder,
og han dykkede sit Ansigt,
dykkede det tvende Gange
i det køle Vand i Kummen.

Derpaa kyssed han sin Moder,
grundigt kyssede han hende,
kyssed begge hendes Kinder,
som det sømmer sig en Afsked,
nikked flygtig til sin Fader,
mens han svang sig let paa Vognen,
og de rulled ud af Porten
under Muldyrsklokkers Klemt.

Men i Porten han sig vendte,
saa sig stirrende tilbage
mod den Portfløj, hvor Dolores
maatte holde Sygesengen,
dog ej hende gjaldt hans Blik;
men det søde Pigeansigt,
som bag Rudens Krydsværkstremmer
gennem Taarer smilte til ham —
Ej de vovede at tage
Afsked i de andres Nærhed
under Vogterblikkes Opsyn
— ti et koldt og stift Farvel
gør det dobbelt tungt at skilles —
derfor havde Aft’nen forud
de med Kys og Gensynslængsel
og med disse lange Haandtryk,
hvori Hjerteangsten skælver,
taget Afsked fra hinanden —

Rask en Støvsky nu sig rejste,
steg til Vejrs i dovne Bølger
under Muldyrspandets Hove,
borttog Naples for hans Øje.
Og de høje Palmehaver
og de hvide Taarn og Tinder
svandt i denne samme Sky.

Tidt han drejed dog sit Hoved,
drevet af en lønlig Længsel,
ti hans Tanke kredsed rastløs
om det stille Sygekammer,
hvor nu Blanseflor alene
pusled om den syge Moder,
og han ønskede sig næsten
i den syge Moders Sted,
for at høre hendes Fodtrin,
naar hun sagte gik om Lejet,
for at føle hendes svale
Hænder mod sin hede Pande.
Blot han lukked sine Øjne
saa han hende straks foran sig
med de lange, hvide Fingre,
med det brune Haar om Panden
og de dybe, dunkle Øjne,
hvor man kunde evig vandre
i en fjærn og fremmed Verden
og dog ingensinde trættes —
og han prøvede at huske
hendes Smil, hvordan det fødtes,
og hvordan det hurtig skilte
hendes Læber, der var friske,
fugtigrøde som Koraller,
sødere end modne Jordbær,
naar i Kys han plukked dem.
Et for et han sindig samled
hendes Ansigt, Træk for Træk,
men, naar saa han fik det samlet,
smutted pludseligt det væk.

Og vemodig nu han gav sig
til at stirre ned paa Vejen
og paa Hjulene, hvis Drejen
blev ham et sørgmodigt Billed
paa den endeløse Tid.
Hver en Drejning han forbanded;
ti den skilte ham fra hende.

Foran dem laa skønne Egne,
Lavrbær- og Kastanielunde,
fjærne Bjærge frit sig randed
ud imod den dybblaa Luft,
mens de graa Olivenskove
svøbte sig om Klippesiden.
Dybt fra Dalen steg en Duft,
det var Duften af Oranger,
der i gylden Rigdom glinsed
frem iblandt de mørke Blade.
Landet blomstred som en Have,
Kaktusblomster og Agave
fletted sig til brede Gærder,
farverige Blomsterpletter
langs med Vejens Sider lo,
og i Dalens Bund man skimted
ude fjærnt en Sø, der glimted,
eller en brøstfældig Bro
over Lejet af en Flod,
der var tørknet bort af Heden.
Hist og her man saa en Majsmark
lysende og hvid i Solen,
atter fulgte nøgne Sletter,
hvor det hvide Sand kun gløded
som et stort og tørstigt Ildhav —

I den lummerhede Middag
rasted de i en Taverne,
hvor de støvet-hvide Æsler
fandt en flygtig Times Hvil,
mens de selv sig vederkvæged
af det fælles Rejseforraad,
saftig-søde Vandmeloner
kappedes med store Druer
om at stille deres Tørst.
Og, imens det svandt i Tasken,
vaagnede fornyet Livsmod,
som er Evnen til at haabe.
Flores tænkte: Hvad er fjorten
Dage, om de end er lange?
En Gang faaer de dog vel Ende.
Og, er Ventetiden omme,
har jeg jo min Moders Ord
for at ogsaa Blanseflor
til Mustorie skal komme,
for at vi kan læse sammen,
som i Girilldon hos Gejdes.

Atter Mulerne blev forspændt,
og paany gik Rejsen fremad,
opad stejle Klippeveje,
gennem trange, mørke Slugter,
hvor kun Ørnen højt fra Klippen,
svævende i vide Kredse,
vogted dem med skarpe Blik.
Snart dog smiled Landet atter
og den vævre Vej sig bugted
gennem frodiggrønne Dale,
hvor det bugnede med Vin.
Mange Hytter saa de ligge
spredte vidt og bredt paa Sletten,

medens Hyrden tabt og ene
sad i Marken hos sin Hjord.

Det blev Aften, før de naaede
til Mustorie — til Maalet
for de træ tte Mulers Vandring.
Snart hos Ligoras i Stalden
fandt de den forønskte Hvile,
mens Sybilje, Flores’ Moster,
bænked Mændene i Huset,
Flores og hans hele Følge,
om de fyldte Velkomstbægre.
— Ringe Trøst dog randt af Vinen
for den sorgbetyngte Svend.

Næste Morgen han med Solen
rejste sig og vandred sorgfuld
i de blomstergyldne Haver,
lytted efter Palmens Susen,
om den hvisked ham en Hilsen
fra den eneste, hvis Læber
havde Helse for hans Sjæl.
Men, naar nogen talte til ham,
svarede han kort og køligt,
aldrig Hjertet kom paa Læben,
sad og ruged i sit Mørke
over sine blege Savn.

Dybt bedrøvedes Sybilje,
da hun saa den smukke Yngling
vandre fredløs som en Skygge
uden Sans for, hvad der ellers
glæder alle unge Hjerter.
Selv hun husked fra sin Ungdom
disse dødsenssorte Timer,
som med Broddens Giftspids dræber
Smilet paa de unge Læber,
og hun gransked paa et Raad.

Og hun tænkte: Skal der findes
noget Raad for denne Sygdom,
maa den søges i en anden
Sygdom af den samme Art.
Gift fordeler man ved Modgift,
Lægekonstens Grund og Regel
er, at ondt ved ondt fordrives,
bitre Piller og Mikstur
bruges imod Mavesmerter,
og mod Værk i unge Hjerter
Elskov er den bedste Kur.

Næste Dag hun tog med Liste
Flores’ Haand, og mens hun talte,
førte hun ham ubemærket
ind i Husets Fruerstue,
hvor de unge Piger sad,
nogle bøjet over Tenen,
andre vævende i Lad
— hvilken lys og liflig Rad,
hvor de mørke Øjne straaled
fløjelsbløde som Avrikler,
og paa bronzebrune Kinder
Smilet smuttede forbi,
disse Smil, som frister, stikler,
indtil Hjertet sig forvikler
i et saligt Drømmeri.

Dog paa Flores bed det ikke,
uden Smil med hurtigt Nik
kold han gennem Stuen gik,
uskadt af de skønnes Blikke;
ti hans Elskov som en Rustning
lønlig om hans Lemmer laa,
saa ej Smil og Kvinde-Rænker
til hans Hjerte kunde naa.

Og han følte kun, hvor Sorgen,
tæt og fast som Hampereb,
snørede ham med sit Greb,
saa han ingen Redning vidste ...

Med Bekymring saa Sybilje
nu, at hendes Læge-Kunst
her var ødslet helt omsonst,
Flores var ej god at gilje;
ti hans Hjerte lød hans Vilje
og var ej tilfals for Gunst.

Ungdom sidder nærmest Sorgen;
ti den higer mod det fjærne,
mod det uopnaaelige,
udad, fremad — mod i Morgen
opad imod Sol og Stjerne.
I sit hvileløse Jag
véd den aldrig af i Dag.
Og den drømmer helst om Døden
i sin Lykkes Overflod;
ti den føler Floden rulle,
og selv i sin Elskovs Gløden
føler den en lønlig Skælven,
som den anende forstod
Skæbnens grænseløse Kulde,
der med ubarmhjertig Fod
Træder alle Blomster sønder.
Selv naar den sit Hoved hviler
salig i den elsktes Skød,
og naar hele Verden smiler,
ser den dog med Angst i Øjet,
hvordan alle Skyer vandre
hvileløse over Himlen —
og den husker i sin Mistro
Tiden, som vil alt forandre.

Men om Natten, naar han vaagned,
og han havde drømt om hende,
hun, som raaded for hans Tanker,
at hun bøjed sig imod ham,
nævnede han hendes Navn.
Og det var, som Duft af Blomster,
hvide Liljer og Jasminer
i en sval og duftsød Bølge
sødere end jordisk Vellugt
strøg ham venlig over Panden,
bragte Mildning for hans Savn.

Alt var tvende Uger omme,
endnu ingen Blanseflor,
ej et Bud og ej et Ord;
vilde hun da aldrig komme?
Stadig vented han forgæves,
halv fortæret af sin Uro,
spiste ikke, drak ej heller,
Søvnen flygted ham om Natten,
som en ensom Drømmevandrer
gik han i Orangehaven,
blind for hvert et Dagens Lys.

Indtil Ligoras hans Svoger,
ængstlig over Drengens Tilstand,
skrev til Kongen, til sin Svoger:
Hjertenskære Svoger! Hvis I
ikke vil, at eders Søn,
Flores, som I sendte til os,
rent skal græmme sig til Døde,
lyd mit Raad og tag ham hjem.
Ti, det bliver daglig værre,
ej han spiser eller drikker,
og han sover ej om Natten
— hvordan skal en Yngling trives,
som ej faaer sin Nattero? —
Derfor, hjertenskære Svoger,
i hvor gerne jeg beholdt ham
— livorpaa Himlen er mit Vidne —
vil mit Raad jeg sætte frem.
Lad kun alskens Lærdom fare
— hvad er Lærdom imod Livet? —
og kald Flores hurtig hjem.
</body>
</poem>

<poem id="ipsen2017112508">
<head>
    <title>Blanseflor sælges til Babilon</title>
    <firstline>Da denne Tidende blev Kongen bragt</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 73-79.</note>
    </notes>
    <quality>korrektur1,kilde,side</quality>
</head>
<body>
Da denne Tidende blev Kongen bragt,
kasted han harmfuld Brevet paa sit Gulv
og løb til Dronningen med disse Ord:
Et daarligt Raad Du gav mig; ti vor Søn
er nu af dette Vanvid saa forrykt,
at han vil hverken spise eller drikke.
Og visselig er Blanseflor en Heks;
ti denne Elskov er saa unaturlig,
saa rent umulig, havde hun ej brugt
et Tryllemiddel for at fange ham
og lægge ham for evig i sin Lænke.
Derfor er det min Vilje, at hun skal
paa Blokken bøde med sin Hals derfor.
I Fald det havde sket i rette Tid,
da havde megen Sorg os været spart.

    Dronningen blegnede ved dette Budskab;
men svared sindig: Var det ikke bedre,
min Herre, om vi skaffed hende bort,
saa at hun aldrig vendte mer tilbage.
Der ligger Skibe her fra Babilon,
og der er rige Købmænd inden Borde,
hvad om vi solgte Blanseflor til dem?
De vil betale hendes Skønhed højt
og føre hende bort til fjærne Lande,
hvor Flores aldrig finder hende mer.

    Kongen gav nu sit Ja til dette Raad
og lod i Hast en Købmand kalde til,
som var i mange Tungemaal forfaren.
Ham bød han føre Blanseflor til Havnen
og sælge hende der til Babilon.

Saaledes håndled Kongen i sin Vrede,
men ej for Fordels Skyld. Som sagt saa gjort:
Købmanden førte Blanseflor til Havnen,
og førend selv han vidste, var hun solgt,
og Prisen, hun blev tinget for, var denne:
Først tyve Marker af det røde Guld,
saa tyve Marker af det hvide Sølv,
og dernæst tyve Stykker Silketøj,
ti Mantler Fløjl med Fo’er af Zobelskind
og samme Antal Kjortler gjort af Gudvæv,
og endelig fik han endnu paa Købet
et Kar af Guld, hvis Lige ikke fandtes,
gjort af en Mand, der kaldtes Ullius,
hvorpaa i indgraveret Arbejd saaes
Grækerne lejrede om Trojæ Mur,
hvorpaa Trojanerne forsvared sig.

Et andet Billed viste, hvordan Paris
flygtede med Eline, medens Manden
prøvede paa at hente Parret ind.
Og atter paa et andet Felt man saa
Grækerne sejle over vinblaat Hav,
og Agamemnon stod ved Skibets Ror.

Dog skønnere end alt var Karrets Laag,
— et Mesterstykke af skarpsindig Kunst —
Juno, Pallas og Venus saa man dér,
Guldæblet fandt de i det høje Græs,
og paa dets gyldne Side stod der skrevet:
Jeg er bestemt den skønneste til Løn.
— Men, da Gudinderne ej kunde enes
om, hvem af dem, der derved vel var ment,
gik de til Paris æskende hans Dom
og overbød hverandre nu i Løfter.
Med Magt og Rigdom Juno fristed ham,
og Pallas lokkede med Vid og Kundskab;
men Venus loved ham — hvis hun fik Prisen —
den Kvinde, som var Perlen mellem Kvinder,
og hende skænkede han Kampens Løn;
ti hendes Gave huede ham bedst.

Alt dette stod paa Laaget; men dets Knap
var en Karbunkel, der i Nattens Mørke
skinnede klarere end mange Lys.
Ovenpaa Knappen sad en Fugl af Guld,
der mellem sine krumme Kløer holdt
en Ædelsten, der syntes levende,
saa skælvende og blød var den af Skær.

Forfærdiget i Troja, dette Kar
var fordum derfra bortført af Æneas,
som skænkede det til sin Fæstemø
i Longbardi. Siden gik det i Arv
fra Mand til Mand igennem mange Led,
indtil en Tyv, hvis Navn var Galapin,
stjal det og solgte det, og nu til sidst
blev det af babilonske Købmænd brugt
som Andel af den Købesum, hvorfor
de købte Blanseflor til Babilon.
Naar de betalte med saa høj en Pris,
var det, fordi de vare visse paa
at vinde Prisen mangefold igen
af Kongen, naar de kom til deres Land.

Saa hejsede de Sejl og droge hjem
og gik til Kongen over Babilon
og solgte ham den skønne Blanseflor.
Men Kongen saa, det var en dejlig Mø
og gættede, hun var af ædel Byrd,
hvorfor han satte hende i et Taarn
og planted dobbelt Vagt ved Taarnets Dør.

Da nu den Købmand, Salget var betroet,
kom hjem fra Stranden, overgav han Kongen
den fulde Købesum for Blanseflor,
og ligeledes Karret.

Og Kongen lod i Slottets Have bygge
en mægtig Grav af store, bugne Sten,
hvori han riste lod med gylden Skrift:
Herunder hviler nu i Dødens Fred
den høviske og skønne Blanseflor,
hvem Flores elsked over alle Kvinder.
</body>
</poem>

<poem id="ipsen2017112509">
<head>
    <title>Flores vender hjem</title>
    <firstline>Dagen derpaa kom Flores hjem</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 80-87.</note>
    </notes>
    <quality>korrektur1,kilde,side</quality>
</head>
<body>
Dagen derpaa kom Flores hjem,
i Gaarden han steg af sin Hest,
farende ind i Salen han kom
alt som den vilde Blæst.

Faderen gik ham i Møde
og hilste med mange Ord.
Flores svared: I sige mig,
hvor er liden Blanseflor?

Da blev i Salen der stille,
alle slog Øjnene ned.
Han vendte sig til sin Moder:
Du sige mig, hvad Du véd.

Dronningen svared: Jeg véd det ej,
da skælvede han saa saare.
Moderen mægted ej heller mer
at stanse den rindende Taare.

Hun svarede: Blanseflor er død.
Min Søn, Du have godt Mod.
Flores stirrede tankeløst,
som om han ikke forstod.

Hvide hans Kinder vorde
som Kinderne paa et Lig,
han vilde raabe, men mægted det ej
i Struben døde hans Skrig.

Men da han atter fik Mæle,
som Hvisken hans Stemme lød:
O sig, at det er slet ikke sandt,
at Blanseflor er død.

Jo, svarede Dronningen hulde.
Det lader sig ikke bøde.
Ej heller ville vi nægte det,
det var af Elskov hun døde.

Da segnede Flores afmægtig om
som et Træ, der fældes af Lyn;
stille laa han paa Gulvets Sten,
det var et Sorgens Syn.

Grædende raabte Dolores:
Det Tab forvindes ej vil.
Nylig jeg misted en Datter
og nu en Søn dertil.

Ogsaa Kongen og Dronningen græd
alt for det unge Liv,
som laa foran dem paa Gulvets Sten
og syntes baade kold og stiv.

Da slog han atter Øjnene op
som i en Feberkval.
Klagende lød hans Stemme
i Slottets høje Sal:

Du grumme Død, jeg forbander dit Navn,
hvor fejgt Du Dig end maa dølge,
kom og tag mig og kryst mig i Favn,
at jeg kan Blanseflor følge.

Han bad sin Moder, hun vilde
til Blanseflors Grav ham tage,
og da han læste den gyldne Skrift,
han udbrød atter i Klage:

Vi var undfanget ved samme Tid,
paa samme Dag var vi fød;
hvi skiller Du os da grusomt ad,
Du uretfærdige Død?

O Blanseflor, mit lille Kid,
min Legesøster og Ven,
om saa jeg søgte Alverden om,
jeg fandt Dig ikke igen.

Du var paa en Gang gammel og ung,
elsket af Mand og Kvinde,
din Lige i Skønhed og i Forstand
skal aldrig mere man finde.

Du onde, avindssyge Død,
Du valgte hende af alle,
som højest elskede Livets Lys,
og flygter dem, som Dig kalde.

Ti kaldes Du af en fattig Mand,
som længe var mæt af Dage,
saa vender Du haanligt Ryggen til
og lader ham blive tilbage.

Ja, Du gør Uret mod alle Mænd,
Du røver og raner i Blinde,
dog øved Du skændigst Daad mod mig,
den Gang Du fratog mig hende.

Hør da min Bøn! Men flyer Du mig,
skal jeg dog hente Dig ind.
Du kan ej hindre den i at dø,
som ej til Livet har Sind.

Han greb om den blanke Skede,
han drog den blanke Kniv,
som liden Blanseflor gav ham før,
og vilde ende sit Liv.

Da styrted hans Moder til og greb
hans Haandled og raabte: Stands!
Flores, min Søn, hvad er det Du gør?
Er Du fra Samling og Sans?

Han svarede: Jeg vil hellere dø,
langt hellere, Moder kære,
end leve dette usle Liv,
jeg ikke mægter at bære.

Hun sagde: Daarligt er det, min Søn,
at flygte fra Livets Strid,
Døden er alles fælles Lod,
om blot man venter en Tid.

Saa fattig en Stodder findes ej,
han kan jo rolig vente
i Gruset foran sin Hyttes Dør,
og Døden vil en Gang ham hente.

Men, hvis Du røver Dig selv dit Liv,
Du vinder ej, hvad Du troer,
Du faaer i Blomstermarken ej Lod,
hvor Blanseflor nu boer.

Fat derfor Mod og lev dit Liv,
da kommer den Dag maaske,
at enten levende eller død
Du skal liden Blanseflor se.

Langt hellere ville vi tænke os om
end Sorgen i Vold os give,
kanske den Lægedom findes end,
der kalder hende til Live.
</body>
</poem>

<poem id="ipsen2017112510">
<head>
    <title>Dødningedansen</title>
    <firstline>Jeg vilde, der var i Verden et Sted</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 88-91.</note>
    </notes>
    <quality>korrektur1,kilde,side</quality>
</head>
<body>
Jeg vilde, der var i Verden et Sted,
mit Hjerte kunde sove i Ro;
men Angest med dødsskarpt Øje
har slaget deri sin Klo.
Jeg ser, hvor Mennesker bygge
bag Ringmur af Sten og Vand;
men Døden lister som Skygge
hen gennem det rige Land.

Han ringler med sine Knogler.
Ræddelig er han at se!
Med Øjnenes Huler han kogler
og svinger den blinkende Le.

Med Haanden plantet i Siden
svinger han lystig og let
sin magre Benrad i Dansen;
aldrig han danser sig træt.

Han vinker ad høje og lave,
han byder alle til Dans,
han fletter af unge og gamle
en stadig voksende Krans.
Selv blæser han paa sin Fløjte
og træder Takten dertil,
da maa de alle ham følge,
hvor nødigt de ogsaa vil.

Kejser og Konge og Pave
og Biskop saa vel som Abbed,
alle saa maa de dreje
i Dansen, før selv de véd.
Ridderen i sin Rustning,
der Fjenden af Marken slog,
maa slippe Sejerens Bytte
og rave i samme Tog.

De komme, naar blot han vinker,
de komme fra Land og Stad,
højt over Toget blinker
hans Høstlés skinnende Blad.
Kansler og Dommer og Læge,
og Rigernes høje Raad
— Døden bestandig foran
galgelystig og kaad.

De værge for sig med Haanden,
de trygle en Time om Fred,
han slaar sit Linklæde om dem
og fører dem saa afsted.
Da glemme de Højhed og Hæder,
da glemme de Rigdom og Rang,
mens Dødningdansen de træder
til Fløjtens hvinende Klang.

Jeg véd ikke Sted, jeg véd ikke Fred,
jeg faaer ikke Ro til at sove.
Døden har taget mit fagreste med,
nu kan ej Livet jeg love.

En Blomst jeg ejed, og den var min
ved den mit Hjerte sig vugged,
den var saa fager, den var saa fin,
og nu har Døden den plukket.
</body>
</poem>

<poem id="ipsen2017112511">
<head>
    <title>Kongen og Dronningen tilstaa Flores Sandheden</title>
    <firstline>Dronningen gik til Kongen</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 92-98.</note>
    </notes>
    <quality>korrektur1,kilde,side</quality>
</head>
<body>
Dronningen gik til Kongen
og taled grædende saa:
Herre, jeg beder Dig ved den Gud,
som vi forlade os paa,
at Du forbarmer Dig over vor Søn,
endnu mens det er paa Tide,
og, førend han tager sin Død af Sorg,
lader ham Sandheden vide.

Nylig jeg traf ham i Haven
og tog ham fra denne Kniv,
just som han retted den mod sig selv
og vilde taget sit Liv.

Kongen svarede: Frue,
bedre at vente en Stund.
Tiden har Raad for den svareste Sorg,
den dysser dem alle i Blund.

Da tændtes paa Dronningens Kind en Glød,
harmfuld blev hun i Sinde,
hvis nu vi voldte vor Søn hans Død,
vi vilde det sent forvinde.
Hvad hjælper det Guld at samle
og Rigdom bag Laas og Slaa,
hvis vi som barnløse gamle
i Graven selv skulde gaa.

Da rynked Kongen sin Pande,
hel hastig Ordene faldt.
Han sagde: Mener Du, Frue,
vi skulle tilstaa ham alt?
Hun svared: Det bliver det rette,
om ellers I vil mig tro,
da frelse vi enten dem begge
eller tabe dem begge to.

Velan, sagde Kongen, det ske, som Du vil
for den Ting faaer Du at raade;
gaa da til Flores og sig ham alt,
gør det paa lempelig Maade.
Dronningen gik til Flores.
Hun sagde: Jeg siger for sand,
Blanseflor er slet ikke død,
hun er i et fremmed Land.

Stenkisten nede i Haven
er kun et Paafund af mig,
Blanseflor ligger ikke i den,
til Babilon gaaer hendes Vej.
Kongen lod hende sælge
— han var hende lidet god -
at Du en Brud skulde vælge,
som Du af kongeligt Blod.

Lod hun da Stenen løfte,
som over Stenkisten laa,
Flores drog saa let et Suk,
da under Stenen han saa.

Nu vil jeg drage al Verden om
og ikke saa vil jeg raste,
førend jeg finder liden Blanseflor,
da vil mit Anker jeg kaste.

Der er ej i Verden saa skjult en Sti,
Kærlighed vil den jo finde,
der er ej i Verden saa mørkt et Skjul,
den tænder jo Lys derinde.
Det vidne Plato og Kallades,
der er ej saa stort et Værk,
Kærlighed kan det magte,
om den er trofast og stærk.

Ung Flores var om Hjertet saa let,
som Solen hans Ansigt lo,
der var ej i Haven saa liden Blomst,
han troede at høre den gro.
Da gik han for sin Fader at staa;
han sagde: Min Fader, med Gunst,
hvi prøved I disse Anslag,
I ser, de er alle omsonst.

Nu haver jeg kun en eneste Bøn,
at I ville lade mig drage,
finder jeg ikke liden Blanseflor,
da kommer jeg ikke tilbage.
Et eneste Ønske haver jeg kun
i Verden at drage ud,
finder jeg atter liden Blanseflor,
da fæster jeg hende som Brud.

Kong Feliks stirrede paa sin Søn.
Vildsomt hans Tanke løb.
Skrevet det stod i hans Ansigt,
der blev ikke bedre Køb.
Bittert angrede det ham nu,
at han lod Blanseflor drage,
gerne gav han tusinde Mark
for at købe hende tilbage.

— Velan, Du faaer at rejse min Søn,
hvor dybt det mig end bedrøver,
men sig mig nu, før Du rejser,
hvad Du paa Rejsen behøver.
Hestene i mine Stalde,
af dem maa Du vælge frit,
Guldet i mine Gemmer,
brug det, som det var dit.

Ilde er det at rejse ud,
naar man paa Rejsen skal spare,
en velfyldt Pung er det bedste Kaar,
om man med Glæde skal fare.
Flores takked med høvisk Skik,
saa gik han i Kongens Stalde,
otte Heste valgte han sig,
de skønneste af dem alle.

Otte Heste tog han sig ud
og dertil Mænd og Svende,
Smykker af Guld og Smykker af Sølv,
Armring og kosteligt Spænde.
Fine Klæder og Snabelsko,
som kunde syne og prange,
gode Graaskind med Zobelfoer
og Penge store og mange.

Da nu de havde alting beredt,
Vaaben og Mænd og Skatte,
Dronningen strøg af sin Haand en Ring
og Flores paa Fingeren satte.
Hun sagde: Den Ring skal Du gemme,
min Søn, det bedste Du kan,
bærer Du den, saa skades Du ej
hverken af Ild eller Vand.

Der sidder en Sten i Ringen,
det er en Tryllesten;
hvo den bærer, ham vogter den
baade mod Svig og Men.
Der er i Stenen en lønlig Kraft,
som leder hans Fod i Blinde,
og, hvad i Verden han søger om,
skal sent eller tidlig han finde.
</body>
</poem>

<poem id="ipsen2017112512">
<head>
    <title>Første Rast</title>
    <firstline>Det var Aften, da de naaede</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 99-104.</note>
    </notes>
    <quality>korrektur1,kilde,side</quality>
</head>
<body>
Det var Aften, da de naaede
ned til Stranden, hvor de store
Skibe laa i lange Rækker,
laa og tørred deres Sejl.
Og de brede Bølger rulled
sig med Syngen over Sandet,
medens Aftensol forsølved
Havets blanke, staalgraa Spejl.

Husene som mørke Masser
taarned sig mod Aftenrøden,
Mast og Tovværk stod som Streger
imod Himlens violet.

Duften drev fra Myrthehaver,
medens Nattergalen klukked,
og den brede Pinjekrone
stod som kulsort Silhouet.

Flores og hans Rejsefølge
svinged ind igennem Gaden,
hvor i Mørkningstimens Stilhed
Sang og Hundeglammen lød.
Og mens nu de strammed Bidslet
og fik Dyrene i Skridtgang,
prustende de trætte Heste
aanded ud i lange Stød.

Hos en Rigmand dér i Staden
fandt de Husly Natten over,
og de løfted sig af Sadlen
og trak Hestene paa Stald.
Snart det lange Bord blev duget
og af deres Rejseforraad
nu et Maaltid de beredte
i den rummelige Hal.

Værten og hans gode Frue
bad de være deres Gæster,
og de lejred sig ved Bordet,
langede til Stob og Fad.
Under Sang og munter Tale
Timerne løb let af Stabel,
Flores kun ved Bordets Ende
tavs og umeddelsom sad.

Sjældent af det fulde Bæger
væded han sin tørre Læbe,
som en Vismand eller Drømmer
stirrede han i sit Skød.
Og imens hans Tanke kredsed
vildsomt over vilde Vande,
Længsel brændte i hans Øje
stærkere end Vinens Glød.

Værten saa, hvorledes Flores
sorgfuld sad iblandt de andre,
uberørt af deres Glæde,
hverken spiste eller drak —
og han hvisked til sin Hustru:
denne Mand var aldrig Købmand,
snarere kom han til Verden
i et kongeligt Gemak.

Og med Kvindens Gætteevne,
hvor det gælder andres Sorger,
bøjede hun sig mod Flores,
stirred ham i Øjet ind.
Hvis et Spørgsmaal er forundt mig,
lystede det mig at vide,
hvilken Byrde, unge Herre,
ligger Dig saa tungt paa Sind.

Ti jeg mindes, at forleden
drog en Jomfru gennem Byen,
hun var solgt til fjærne Lande,
vist til Babilon, jeg troer.
Straks, da nu jeg saa dit Ansigt,
mindede det mig om hendes,
hun var ogsaa bleg og sorgfuld,
hendes Navn var Blanseflor.

Den Gang Flores hørte dette,
rysted han saa stærkt paa Haanden,
at han tabte nogle Draaber
paa Værtindens hvide Dug.
Herre, Du har syndet svarlig,
raabte Værten højt med Latter;
Du maa sone til min Hustru
efter Landsens Skik og Brug.

Og hans Folk, som gerne vilde
sprede deres Herres Tungsind,
skænked denne Tale Bifald,
lo og jublede i Kor.
Rask stod Flores op fra Bænken,
lod et pragtfuldt Bæger hente,
til Værtinden han det rakte
smilende, med disse Ord:

Frue, tag mod denne Gave,
skønt dens Værd kun vejer lidet
mod den glædelige Nyhed,
som jeg af din Mund erfoer.
Denne Jomfru er min elskte,
nu, jeg véd hun er i Live,
skal min Søgen ikke stanse,
før jeg finder hendes Spor.

Tidlig i det næste Daggry
gik der Mænd igennem Byen,
som med høje Hornsignaler
kaldte dem til Byens Havn.
Snart var alle Mænd om Borde,
og de hvide Sejl blev hejset,
og i Morgenbrisen Skibet
vugged med sin høje Stavn.
</body>
</poem>

<poem id="ipsen2017112513">
<head>
    <title>Til Babilon</title>
    <firstline>Til Babilon! Til Babilon</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 105-107.</note>
    </notes>
    <quality>korrektur1,kilde,side</quality>
</head>
<body>
Til Babilon! Til Babilon
gaaer Vejen over Havets blaa,
og Vejen den er brolagt med
de tusind runde Bølger smaa.

Og Vandet det er miledybt,
paa Bunden staaer der Grav ved Grav,
en Kirkegaard, en stille Krypt,
det uudforskelige Hav!

Og Flores staaer paa Skibets Dæk
i Graaskindskappen musegraa,
og stirrer paa det brede Vand
og kan ej se sig mæt derpaa.

Det gemmer intet Aasyns Træk,
kun Himlen ses i dette Spejl,
og ude fjærnt i Kimingen
vugger der sig et enligt Sejl.

Til Babilon! Til Babilon!
synger den lette Sommervind.
Til Babilon! Til Babilon!
klinger det atter i hans Sind.

Her er saa fredeligt, saa tyst
ved solklar Dag, i Stjerneskær,
her er saa grænseløst, saa frit,
og alt saa fjærnt og dog saa nær.

Og den, som elsker helt og fuldt,
han kender ej til Ensomhed,
der staaer en Stjerne i hans Bryst,
en skønnere, naar Sol gaaer ned.

O, Blanseflor, min hvide Blomst,
Du fylder Verden med din Duft;
der er af dine Øjnes Glans
et Smil i denne blanke Luft.

Jeg føler det, Du er mig nær
ved Stjernenat, ved solklar Dag,
jeg føler i den milde Vind
velsignende dit Aandedrag.

O, Blanseflor, min hvide Blomst,
Du lever visselig endnu,
hvor skulde nogen kunne dø,
der elskes inderligt som Du.

... Men der er langt til Babilon,
saa dyb er Livets dunkle Strøm,
og tidt, naar man til Bunden saa,
var Livets bedste Lyst kun Drøm.
</body>
</poem>

<poem id="ipsen2017112514">
<head>
    <title>Andet Rast</title>
    <firstline>Paa fjerde Dagen skimted de en Strand</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 108-113.</note>
    </notes>
    <quality>korrektur1,kilde,side</quality>
</head>
<body>
Paa fjerde Dagen skimted de en Strand,
af Havet dukked op et fremmed Land,
og højt paa Klippekysten laa en By,
hvis gule Murstenstaarn stak højt i Sky.
For Beludator kaldte man dens Navn,
og der løb Skipperen sit Skib i Havn.

Før nu de skiltes, Flores dobbelt gav
Skipperen alt, hvorpaa han havde Krav,
og takked ham, og derpaa let i Sind
han drog med sine Mænd i Staden ind.
Dog før han slap igennem Byens Port,
maatte han svare Told af smaat og stort.
Kongen af Babilon var Hersker dér
og vidste vel, hvad Guldet det var værd.

Mens FJores nu i Portens snævre Rum
betalte Manden den forlangte Sum,
sagde han iil ham: Sig mig gode Ven,
hvor langt har vi til Babilon igen?
Naar Du har Lastdyr til at læsse paa,
kan Du paa fire Dage Babel naa,
svarede Manden. Derpaa Fiores drog
i Byen ind, og straks han Herberg tog
hos en paa Stedet rig og anset Mand,
hvis Skibe foer paa mangt et fremmed Land.

Og nu, da Natten atter forestod,
et festligt Maallid han berede lod
til Ære for sin Vært og dennes Hus.
Med drevet Fad og mangt et ædelt Krus
smykked de Bordet, og den gode Vin
skummed i Kruset perlende og fin.

Ved Værtens højre Side Flores sad,
og sjælden langed han til Krus og Fad,
ej heller lytted han til Talens Strøm,
men sad der tavs, som en, der har en Drøm.

Da raabte Værten: Hejda, gode Ven.
R yst Søvnen af Dig! Synk ej saadan hen!
Livet, har jeg ej Ret, er altfor kort
til saadan ørkesløs at sørges bort.
Er det den Told, man pressed af Dig før,
der endnu lægger Tryk paa dit Humør.
Jeg tilstaaer, at man klipper Folk for slemt;
men sket er sket, lad det saa være glemt!

    Nej, svared Flores, ikke sørger jeg
for Sølv og Guld. Til Babel gaar min Vej.
Og al den Sorg og al den Frygt, jeg bær,
er Frygten for, hvad jeg skal møde dér.
Hvad mest jeg ængstes for, det skal maaske
i denne onde By jeg opfyldt se;
men ventede end dér mig Dødens Dom,
saa kunde jeg dog ikke vende om. —

Underligt, svared Værten, dine Ord
minder mig om en Jomfru. Blanseflor
var hendes Navn, og rigt var hendes Mon,
som Slave var hun solgt til Babilon.
Som Du fra fjærne Vesterled hun kom,
maaske fra Spanjeland, maaske fra Rom,
jeg husker det ej mer, kun det jeg véd,
at ogsaa hun til Babilon drog ned. —
Saa dyb en Sorg, der laa i hendes Blik,
at den os alle her til Hjertet gik.
Dog, tilgiv at jeg minder Dig derom,
Sorg  er for Sorg ej rette Lægedom.

    I Flores' Øren som Musik det lød,
hans Øje klared op, hans Kind fik Glød,
og fluks han lod i Salen bringe ind
en Kappe foret rigt med Zobelskind.
Den skænked han sin Vært med disse Ord :
Du har mig glædet, mer end selv Du troer;
ti denne Blanseflor var en Gang min,
hun krydred mig min Ungdoms første Vin,
og for at finde hende drog jeg ud
at bringe hende til mit Hjem som Brud;
ti mer end Solens Lys er hun mig kær
og uden hende Verden intet værd.

    Ej, raabte Værten muntert, Lykke til
dit Dagværk, Ven. Det gaa Dig, som Du vil,
naar da Du vender hjem fra Babels By,
to glade Mennesker jeg skænker Ly.
Hos ensom Mand vil Lykken ikke bo,
men glad den holder til, hvor man er to
som uset Tredjemand. Gid det maa ske;
jeg tager glad imod jer alle tre.

Kort efter alle sig til Ro begav
at fyldestgøre møre Lemmers Krav,
i Salene var alle Lamper slukt
som trætte Øjne Natten havde lukt,
kun over Beludatur end man saa
en skælvende og blaahvid Stjerne staa,
og der, hvor før de høje Stemmer lød,
daled nu Søvnen tyst og mannasød.
</body>
</poem>

<poem id="ipsen2017112515">
<head>
    <title>Daries og Toris</title>
    <firstline>Fra Beludator Flores og hans Mænd</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 114-120.</note>
    </notes>
    <quality>korrektur1,kilde,side</quality>
</head>
<body>
Fra Beludator Flores og hans Mænd
drog videre mod deres Rejses Maal
og naaede efter nogen Tid et Sund,
og paa dets anden Side laa et Bjerg,
Felis ved Navn, paa Bjerget laa en Borg;
men Vandet var saa dybt i dette Sund
og Strømmens Magt saa stor, at ingen Bro
endnu fik Lov at ligge der i Fred.
Men paa den øde Strandbred hang et Horn,
og næppe havde Flores stødt deri,
saa nærmed sig en graanet Færgemand
og tog dem i sin Baad og færged dem
i god Behold til Sundets anden Bred.

Og nu han fritted dem om Rejsens Maal,
og Flores aabenbarede ham alt
og Færgemanden tog dem i sit Hus
og gav dem Ly for Natten. Næste Dag
takkede Flores ham med gode Ord
og med en Skænk af hundred Stykker Mønt,
og bad ham give sig et Jærntegn med
til en venskabelig og fornem Mand
i Babilon, den store Konges Stad.

    Herre, gav Færgemanden ham til Svar,
saa snart Du nærmer Dig til Babilon,
ser Du en Sø og over den en Bro,
og gaaer Du over Broen, ser Du dér
en Mand, som staaer paa Vagt ved Gaardens Port,
Han er en Ven af mig, en mægtig Mand,
der ejer Byens aller bedste Sted.
Et saadant Venskab hersker mellem os,
at vi er halvt om Vinding og om Tab.
Tag denne Ring og giv ham den til Tegn,
da vil han venlig aabne Dig sit Hus.

    Og Flores takked ham og drog afsted
og naaede Byens Port ved Middagstid,
og foran Porten blev han Manden var
i Silkeklæder paa en Marmorsten,
udhugget saa den lignede en Stol.
Af hver, som vandred over Byens Bro,
kræved han fire Penninge i Told
og syv af dem, der ogsaa havde Hest.

    Og Flores hilsed ham paa høvisk Vis
og rakte Ringen ham som Kendingstegn,
og Manden kendte den ved første Blik
og skønned, at han var fornem en Mand,
og straks han tog ham med sig til sit Hus,
hvor Toris, Mandens Hustru, modtog dem;
men Mandens eget Navn var Daries.

    Da Flores nu fra Rejsen kom til Ro,
førte han saadan Tale med sig selv:
Du staaer nu altsaa ved din Rejses Maal,
Du er i samme By som Blanseflor;
men er Du hende derfor mere nær?
Hvor skal Du vende Dig om Hjælp og Raad?
Hvis Du betroer din Plan til nogen Sjæl,
saa kan det gerne koste Dig dit Liv.
Hvad om din Rejse nu var helt omsonst?

    Han grebes af en dyb Tungsindighed,
saa stor, at han forbandede sit Liv.
og ønsked, han var ingensinde født.

    Men Daries var en forstandig Mand
og talede sin Hustru Toris til
og sagde: Denne Mand er ikke glad;
men nages sikkert af en lønlig Sorg.
Sæt nu paa Bordet af den bedste Vin;
ti Vinen løser alles Tungebaand,
maaske han aabenbarer os sin Sorg.

    Men Toris svarede med Kvindevid:
Hvo véd, om Elskov ej er Sorgens Grund;
det aner mig, at han er kommet hid
at søge om den væne Jomfrulil,
som nylig blev af Købmænd bragt hertil,
og vred de hvide Hænder Dag og Nat
af Sorg og Længsel for sin Fæstemand,
hvem hun blev stjaalet fra i fremmed Land.

    Da nu det gode Maaltid var beredt,
toge de Flores ind imellem sig
og trøsted ham med mange Skulderklap.
Og medens Vinen varmede hans Bryst,
løstes hans Tunge, og han talte frit:

    Jeg fødtes med en Kongekrone paa, det
skønne Murcia er mit Fødeland,
og Flores kaldes jeg, hvor jeg blev født,
men jeg gik ud at søge om en Mø,
hvem Nid og Avind stjal mig fra ved List,
den skønne Blanseflor, mit Øjes Sol.

    Og jeg er rig paa Gudvæv og paa Fløjl,
og hvis I nu vil staa mig trolig bi
og hjælpe mig at finde Blanseflor,
saa vil jeg lønne eders Venskab rigt;
ti I maa vide, jeg har fast bestemt
at finde hende eller selv at dø.

    Det Stykke Arbejd, svared Daries,
bliver just ikke let; ti Blanseflor
er solgt til Kongen her i Babilon,
og det er lettere at gaa paa Vand
end vriste hende ud af Kongens Haand.
Ti Babilon er Verdens største By,
og at Du ikke skal i Blinde gaa,
vil jeg beskrive, hvordan den ser ud.
</body>
</poem>

<poem id="ipsen2017112516">
<head>
    <title>Babilon beskrives</title>
    <firstline>Ti Mile lang er Babel</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 121-130.</note>
    </notes>
    <quality>korrektur1,kilde,side</quality>
</head>
<body>
Ti Mile lang er Babel
med muret Taarn og Tind,
ad syv og tyve Porte
vandrer man ud og ind.
Men midt i Byen ligger
stormægtigt som et Fjæld,
med Mur af grønne Stene,
et kongeligt Kastel.

En gylden Kuppel knejser
frit over Muren Top,
derfra en Guldstang rejser
sig højt mod Himlen op.
Paa Stangen øverst oppe
kan en Karbunkel ses,
den lyser over Byen
vel tyve Miles Kreds.

Men er man først derinde,
man ret sig undre maa.
Paa Gulvet midt i Hallen
ser man en Sølvhest staa.
Med Hovene den støtter
mod en Marmorkummes Rand
og af dens Mule vælder
det klare Kildevand.

Der komme de smaa Jomfruer,
hvem Kongen mest er huld,
som højt i Slottets Taarne
virke i Sølv og Guld.
Dé kaste deres Klæder,
de løsne Baand og Sko,
og deres hvide Lemmer
i Kildens Vand de to.

For Jomfrutaarnet kaldes
i Babel dette Sted,
aldrig har noget Mandstrin
opskræmmet Taarnets Fred.
Ti Dag og Nat for Døren
væbnede Vagter staa,
hvo, som sig Taarnet nærmer,
med Økser de nedslaa.

Hver Jomfru Landet over,
som nyder Skønheds Ry,
finder i dette Tempel
hos Kongen gæstfrit Ly.
Hver Morgen følges tvende
til Kongens Kammer ad,
hans Sko de hjælpes spænde,
de holde hans Vaskefad.

En hjælper ham til Sæde
paa Silkepuden fin,
og tørrer efter Badet
hans Hud med bløde Lin.
Den anden holder Spejlet
og glatter Kjolens Læg
og hjælper ham med Kammen
at skille Haar og Skæg.

Men Kongen har den Vane,
vel kendt paa dette Sted,
saa ofte Aaret skifter
at skifte Kone med.
Den gamle lader han rette,
at ej i andres Favn
hun skal ved Elskov plette
hans Ære og hans Navn.

Med Sorg i Slottets Have
de smaa Jomfruer gaa;
ti ingen af dem véd jo,
hvem Loddet falder paa.
Og er end stor den Ære
at blive Kongens Brud,
saa maa den dyrt betales,
naar Aaret rinder ud.

Den Have har ej sin Lige,
af Jærtegn er den fuld,
af Dyr og sære Fugle
i Kobber og i Guld.
I Solens Glans de drømmer
med gylden Vingepryd,
men blæser det, da strømmer
fra dem en sagte Lyd.

Der vokse sjældne Stene,
Jaspis og Krisolit,
Smaragdus, Kalltidonius,
Kristallus, Tiafit;
men midt i Haven vælder
en yndig Kilde frem,
den springer ud i Paradis,
dens Navn er Evfratem.

Der staaer et Træ ved Kilden,
af Blomster har det nok,
under dets Krone samler
sig Kongens Jomfruflok.
Den, hvem da Træet drysser
sin første Blomst i Favn,
som Hustru Kongen kysser
og skænker Dronningnavn.

Men saadan er det maget
af Kongen, dette Spil,
at Blomsten netop falder
paa den, hans Hu staaer til.
Hun deler da hans Leje,
hun nipper af hans Glas,
til Nytaarsklokken skænker
en anden hendes Plads.

Nu om en Maaned samles
Jomfruerne paany,
Kongen gør da et Gilde
for hele Babels By.
Og derom tvivler ingen,
saa vidt som jeg erfoer,
at Kongen da vil vælge
den skønne Blanseflor.

Ti ingen anden Jomfru
behager Kongen mer,
og ingen han saa gerne
ved sin Betjening ser.
Knap sover han for Længsel,
han tænker ene paa
den Dag, da han til Hustru
skøn Blanseflor kan faa.

Flores blev bleg om Kinden,
han raabte i sin Nød:
hvis ikke det kan hindres,
saa bliver det min Død.
For hendes Liv at frelse
jeg glad vil ofre mit.
Kan Du et Raad udtænke,
Du sige mig det frit.

Let bliver Sagen ikke,
gav Daries til Svar;
men vil mit Raad Du høre,
saa godt som jeg det har,
skal Du i Morgen tidlig
vandre til Borgen hen
og liste rundtom Muren,
som tog Du Maal af den.

Dørvogteren, den Vrantning,
vil give Agt derpaa
og spørge Dig om Grunden,
lad Du ham da forstaa,
at Du vil selv opbygge
et Slot med lige Kunst,
da skænker han din Rigdom
Opmærksomhed og Gunst.

Og han vil skyndsomt byde
Dig ind paa Tærningspil,
lad kun en Stund ham bede
og lad, som Du ej vil;
men naar Du giver efter,
og Spillet er begyndt,
og det er ham, der vinder,
betal med dobbelt Mønt.

Tag dygtig Penge med Dig,
et hundred Sølvmark mindst,
og har Du Lykken med Dig,
saa skænk ham din Gevinst.
Dertil en pragtfuld Gave;
ti han har Guldet kær,
at han af den kan skønne,
hvad Du som Ven er værd.

Da vil han flittig bede
Dig næste Dag som Gæst,
lad atter hundred Sølvmark
forskønne denne Fest.
Men, naar om tredje Dagen
Du gæster ham igen;
tag med dig hundred Guldmark,
da bliver Du hans Ven.

Derhos Du lade spille
et Sølvkar for hans Syn,
men naar han beder om det,
saa rynk kun dine Bryn,
og før Du ham det skænker,
afkræv ham først en Ed,
at han i alle Stykker
til Hjælp staaer Dig bered'.

Mens da I sidde sammen,
kan bedst i Ro og Mag
Du aabenbare for ham
dit Ønske og din Sag.
Da vil sin Hjælp han byde
i Plan saa vel som Daad,
kan han ej Hjælpen yde,
saa véd jeg intet Raad.
</body>
</poem>

<poem id="ipsen2017112517">
<head>
    <title>Flores genfinder Blanseflor</title>
    <firstline>Det gik som Daries havde sagt</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 131-139.</note>
    </notes>
    <quality>korrektur1,kilde,side</quality>
</head>
<body>
Det gik som Daries havde sagt,
da Flores den næste Morgen
med Spejderblikke og Maalesnor
indfandt sig ved Jomfruborgen.

Dørvogteren foer ham i Møde
med onde og bidske Ord;
før Timen var til Ende
de Tærninger randt paa Bord.

Men da de spilled om tredie Dag,
og Dagen var næsten svundet,
da havde Dørvogteren Penge nok,
men Flores havde Spillet vundet.

Sagde Flores ham da sin Plan
med mange og snilde Ord,
han bad ham aabne sig Taarnets Dør,
der førte til Blanseflor.

Dørvogteren blev der over saa angst,
at han lod Hovedet hænge,
skammelig haver Du daaret mig
med dine Gaver og Penge.

Det, som Du der forlanger mig til,
har ingen Dørvogter vovet,
visselig, om jeg prøver derpaa,
mit Blod kommer over dit Hoved.

Langt bedre i Tide at vende om,
det vil jeg for sanden sige:
Den Spøg kan koste Dig selv din Hals
og Blanseflors tillige.

Bad han nu Flores at vende hjem
og dér taalmodig vente,
han grunded i Dage, han grunded i fem,
lod derpaa Flores hente.

En mægtig Kurv lod han fylde
med Roser store og smaa,
han hented en blodrød Kjortel
lod Flores tage den paa.

Flores blev lagt i Kurvens Bund,
som om han var en Byldt,
alle Roserne ovenpaa,
til Kurven helt var fyldt.

To Svende lod han kalde,
føre som Kæmper at skue,
han bød dem at bringe Kurven som Skænk
til Blanseflor hendes Slue.

Svendene gik med Kurven,
de tog i en Ende hver,
ilde de banded den, mens de gik,
den syntes dem meget svær.

Men, da de kom paa Trappen,
havde de Navnet glemt,
de bragte Eloris Kurven ind,
som Blanseflor var bestemt,

Flores rejste sig i den Tro,
at Blanseflor var til Stede,
Eloris blev saa angst derved,
at hun tog til at græde.

Da Flores saa en fremmed Mø,
blev selv han saa forskrækket,
at han sprang ned i Kurven igen
og sig med Blomsterne dækked.

Han tænkte: hvem kan vide,
om ikke der pønses paa Svig,
de smaa Jomfruer kom løbende til,
havde hørt Eloris’ Skrig.

Det faldt Eloris i Tanke,
at Manden i den røde Kofte
var liden Blanseflors Fæstemand,
for hvem hun sørged’ saa ofte,

Hun sagde: Kære Veninder,
da denne Kurv blev bragt ind,
fløj der en Sommerfugl op derfra,
den slog mig ved min Kind.

Der over var det nylig jeg skreg,
uden Aarsagen rigtig at vide;
da holdt sig alle de Jomfruer smaa
af Latter i deres Side.

Eloris, Datter af Sakslands Jarl,
var Blanseflors Veninde,
de elsked hinanden som Søstre smaa,
var sammen ude og inde.

Sammen de syede og talte,
de væved sammen og sang,
imellem deres Kamre
var kun en liden Gang.

Til deres Kamre ginge
de lystige Jomfruer smaa,
Eloris gik til Blanseflors Dør
og bankede hastigt paa.

Kom med og se mine Blomster,
som Gartneren har mig sendt,
det skal Du mig sige, om Du tilforn
har saadanne Blomster kendt.

Blanseflor svared: Kun lidet nu
kan Blomster mig forlyste.
Kongen vil tage mig til sin Brud,
Hvor kan da Blomster mig trøste?

Men, om det er Guds Vilje, 
skal ingen mig dertil tvinge,
før jeg skal vorde Flores utro,
jeg vil mig selv ombringe.

Da Flores, som laa i Kurven,
hørte Blanseflor nævne sit Navn,
rejste han sig af Blomsterne,
faldt Blanseflor i Favn.

De kyssed hinanden længe,
de kyssed hinanden med Liste,
det var, som havde de glemt deres Sprog
og intet længere vidste.

De kunde ej slippe hinanden mer,
vel maatte Eloris le:
Saaledes tager Du mod en Blomst,
Du næppe før vilde se!

Visselig, kære Blanseflor,
det beder jeg Dig betænke,
at den Veninde maa unde Dig vel,
der slige Blomster vil skænke.

Tak have Du, liden Eloris,
det vil jeg ikke fordølge,
at det er Flores, min Fæstemand,
er kommet over Land og Bølge.

Blanseflor førte Flores
hen til sin egen Seng,
rigt var den virket med Blomst og Blad
som Blomster udi Eng.

De satte paa Sengen sig sammen,
de havde saa meget at tale,
de taled sammen til Natten kom
og Øjnene finge Dvale.

Fjorten Dage leved de dér
— ingen det maatte vide —
sammen de spiste, sammen de drak,
de sov ved hinandens Side.
</body>
</poem>

<poem id="ipsen2017112518">
<head>
    <title>Kongen opdager deres Kærlighed</title>
    <firstline>Det var i den tidlige Morgenstund</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 140-146.</note>
    </notes>
    <quality>korrektur1,kilde,side</quality>
</head>
<body>
Det var i den tidlige Morgenstund
end Flores og Blanseflor laa i Blund,
da kom Eloris let som en Vind
i deres Kammer ilende ind.

Blanseflor! Skynd Dig! Tag Klæder paa!
Det er paa Tide til Kongen at gaa.
Hvis ej Du kommer, vil han Dig savne,
vækkes hans Mistro, vil lidet det gavne.

Blanseflor svared: Gaa kun foran!
Jeg følger efter, saa snart jeg kan. —
Det var hendes Agt; men, før hun vidste,
lod hun af Søvnen sig overliste.

Da Kongen saa, at hun ikke kom,
talte han til Eloris derom.
Han spurgte, hvorfor vel Blanseflor tøved,
da svared Eloris ham helt bedrøvet.

Herre, jeg beder, vær ikke streng.
Den hele Nat var hun ej i Seng,
men vaaged med Bøn og Sang alene,
at hun maatte eders Godhed fortjene.

Først hen paa Morgenen sov hun ind,
til at vække hende jeg havde ej Sind,
Kongen svared: Det kan jeg kun love,
er Blanseflor træt, da lad hende sove!

Da næste Morgen hun holdt sig bered’,
drog Flores hende paa Lejet ned,
og trykked et Kys paa hendes Kind,
da glemte hun alt og sov atter ind.

Da følte Kongen et Sting i sin Side,
det var Mistroens Snog, der begyndte at bide,
lian kaldte en Tjener, hvem han sendte,
at han liden Blanseflor skulde hente.

Da Svenden ind paa Kammeret tren,
da saa han paa Lejet to for en,
og skønt der var Skumring endnu derinde,
syntes det ham, som det var en Kvinde.

Da skyndte han sig til Kongen tilbage
og sagde: Aldrig i mine Dage
saa jeg, o Konge, en Elskov saa stor
som mellem Eloris og Blanseflor.

Jeg fandt dem sammen paa Lejet i Blund,
Hjerte ved Hjerte og Mund ved Mund,
saa trygt og roligt slumred de begge,
ikke havde jeg Sind dem at vække.

Da blev Kongen rød som det rødeste Blod,
han saa ikke Solen mer, hvor han stod,
han blev om Kinden saa hvid som Sne,
Solen ham syntes med Haan at le.

Med draget Sværd til Taarnet han foer,
Svenden fulgte fast i hans Spor.
I Taarnets Gang man hørte det gjalde,
de smaa Jomfruer vaagnede alle.

Men da de ind paa Kamret kom,
var det for mørkt til at se sig om,
først da de fik aabnet en Rude for Dagen,
skønnede Kongen, han var bedragen.

Der laa en fremmed i Blanseflors Seng,
halvt en Jomfru og halvt en Dreng,
dog om han mest var Mand eller Kvinde
det kunde Øjet ikke udfinde.

Da blottede Kongen hans Bryst paa Stand,
og nu han saa, at det var en Mand,
da grebes han atter af heftig Harm
og løftede Sværdet i højre Arm.

Da vaagnede Flores og Blanseflor begge,
vel maatte det truende Sværd dem skrække,
de øjned ingen Hjælp eller Raad
og brast paa en Gang begge i Graad.

Kongen spurgte: Hvor turde Du vove
at lægge hos Blanseflor Dig til at sove?
Er Du kommet hid for din Død at søge?
Den skal Du faa med den onde Skøge.

Da raabte Flores: Tal ikke saa,
ej renere Jomfru dit Øje saa,
med mig kan Du gøre frit, hvad Du lyster,
men skænd ikke Blanseflor, min Søster.

Det vil jeg lade Dig vide for sand,
jeg er liden Blanseflors Fæstemand,
i Murcialand blev hun mig fralistet,
Du har kun fundet, hvad jeg har mistet.

Jeg vil slet ikke trygle om Naade,
jeg beder Dig kun lade Retten raade,
og er Du ædel, som Du er stor,
da vil Du visselig høre mit Ord.

Vælg da en Ridder ud af din Hær,
at vi kunne kæmpe med lige Sværd,
hvem Gud da giver Sejren i Hænde,
hans er Retten, at Du kan det kende.

Kongen saa, han var spæd og fin,
han tænkte: Sejren vorder dog min;
haanlig fortrak sig til Smil hans Læbe,
han tænkte: Hvorfor skal Du selv ham dræbe?

Han svared: Som dine Synders Løn
vil af kongelig Naade jeg tilstaa din Bøn.
Før tredie Dagens Sol er nede,
maa Du til Tvekamp holde Dig rede.

Hvis Du da falder i Kampen der,
er det den Skæbne, som Du er værd;
men, hvis Du sejrer, jeg siger Dig til,
Frihed at drage, hvorhen Du vil.

Dermed lod Kongen det da bero,
for Døren satte han Laase to,
og at ingen med List skulde spotte hans Magt,
han lod den vogte af dobbelt Vagt.
</body>
</poem>

<poem id="ipsen2017112519">
<head>
    <title>Tvekampen</title>
    <firstline>Den tapreste Ridder lod Kongen væbne</firstline>
    <notes>
        <note>Teksten følger Alfred Ipsen: <i>Flores og Blanseflor</i>, Gyldendalske Boghandels Forlag, Kbh., 1892, pp. 147-151.</note>
    </notes>
    <quality>korrektur1,kilde,side</quality>
</head>
<body>
Den tapreste Ridder lod Kongen væbne,
at han skulde veje Prins Flores’ Skæbne.
Gud Herren naade os alle.

Uden for Babilon er der en Plads,
dér sprang saa mangen en Lanse som Glas.

Og mange hilstes med jublende Munde,
mens andre segned med Dødsens Vunde.

Det hele Babilon, store og smaa,
var strømmet ud for at se derpaa.
Saa lade vi Lurene gjalde.

Da nu man hørte Lurene klinge,
to Riddere saa man i Sadlen springe.

Da tredje Gang de hilste med Gny,
da saa man alene en Hvirvelsky.

Da de red sammen første Gang,
begges Lanser i Stykker sprang.

Da droge de Sværd af Skede,
skinnende Klinger og brede.

Ung Flores førte sit Hug behænde,
Ridderens Skulder han kløv i tvende.

Ridderen vaklede, men kun kort,
saa hug han Flores Skjoldet bort.
Gud Herren naade os alle.

Da nu de rede sammen dernæst,
hug’ Flores Halsen af Ridderens Hest.

Og, da han ej endnu vilde vige,
han mistede venstre Haand tillige.

Ridderen blev baade varm og vred,
slog Flores’ Hest, saa den segned ned.

Han kløved uden at helme
med øvet Hug hans Hjelme.

Da hørte man Folket huje og støje,
liden Blanseflor blev det sort for Øje.

Men Flores selv led ingen Men,
det voldte hans Moders Tryllesten.

Da blev Flores baade vred og varm,
han afhugged Ridderens højre Arm.

Riddersmanden i Gruset segned,
nu saaes det først, at hans Kind var blegnet.

Flores sin Rustning af sig drog,
som Klokketunger hans Hjerte slog.

Kongen lod Flores til sig kalde,
han rakte ham Haanden foran dem alle.

Han sagde: Du blive nu her hos mig,
et Kongerige vil jeg give Dig.

Men Flores’ Øje listelig lo:
I Murcialand er bedre at bo.

Dog lover jeg, om vi blive i Live,
tolv Maaneder ville vi hos Dig blive.

Tolv Maaneder blev de i Kongens Gaard,
hver Dag var der Gilde det ganske Aar.

Og den Gang Aaret var vel til Ende,
de vidste ej, hvor de Dage var henne.

Saa hejsed de Sejl i den høje Raa,
til Murcialand over Bølgen blaa.

I Murcia fandt de Slottet øde,
deres Forældre var alle døde.

Men Folket kendte Flores paa Stand,
de gjorde ham til Konge udi alt det Land.

Og Blanseflor fik Plads ved hans Side
i alle Dage baade onde og blide.
Saa lade vi Lurene gjalde.
</body>
</poem>

</workbody>
</kalliopework>

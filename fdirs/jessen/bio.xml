<?xml version="1.0" encoding="UTF-8"?>
<bio>
<body>
Jessen, Juliane Marie, 1760-1832, Forfatterinde. F. 11. Febr. 1760 i Kbh. (Slotsk.), d. 6. Okt. 1832 paa Frbg., begr. paa Petri Kgd. Søster til Carl Wilhelm J. (s. d.). Ugift.

Syv Aar gammel skrev Juliane Marie Jessen sit første Digt, en Kantate til Enkedronningens Fødselsdag; under sin Opvækst vejlededes hun i Digtekunsten af sin Morbroder C. F. Jacobi, en kræsen Smagsdommer, og hun fornægtede aldrig sin Samhørighed med det 18. Aarh. 1787-90 havde hun Ansættelse som Lektrice hos Enkedronning Juliane Marie, men maatte af Helbredshensyn opgive denne Post; siden virkede hun som Opdragerinde for unge Piger. Hendes vigtigste litterære Arbejder er et tarveligt Lystspil »Ei blot til Lyst« (1815) samt »Smaa Mark-Violer plantede i Danmarks Digterhauge« (1819), der indeholder Digte og et Par middelmaadige dramatiske Forsøg. <a poet="baggesen">Baggesen</a> var hendes personlige Ven; hun besvarede hans filosofiske Gaade og sekunderede ham under den litterære Syvaarskrig, bl. a. med et kedsommeligt satiriskallegorisk Eventyr »Hinkentudse« (1817). Hendes lidet talentfulde Poesi vilde næppe have bevaret hendes Navn, hvis hun ikke til sin Samtids Forbavselse havde sejret i Datidens celebreste litterære Konkurrence. Chefen for det danske Okkupationskorps i Nordfrankrig, Prins Frederik af Hessen-Kassel, havde 1818 paa egne og Officerers Vegne udsat 400 Rbdlr. Sølv i Præmie for en dansk Nationalsang, Tekst og Melodi - Tropperne havde savnet en saadan under Frankrigopholdet - og overladt Bedømmelsen til Selskabet for de skiønne Videnskabers Forfremmelse. Der indkom 59 Besvarelser, af hvilke Juliane Marie Jessens »Dannemark! Dannemark! hellige Lyd!« blev priskronet - efter Sigende paa Grund af hendes Haandskrifts Lighed med Oehlenschlägers. Afgørelsen vakte heftig Diskussion, og Weyses flotte Melodi formaaede ikke at holde Liv i dette ganske tomme Stykke Retorik. 

Personlig var Juliane Marie Jessen en livlig og »jovialsk« Dame med et uudtømmeligt Fond af Anekdoter, »stundom lidt vel ligefrem og en lillebitte Smule upolert« (Aug. Baggesen).<!-- - Maleri af Constantin Hansen.-->

<right><small>H. Topsøe-Jensen in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XI, p. 615.</small></right>
</body>
</bio>




<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1913" author="juelaxel" status="complete" type="poetry">
<workhead>
    <title>Frimodige Sange</title>
    <year>1913</year>
    <notes>
        <note>Teksten følger Axel Juel: <i>Frimodige Sange</i>, Gyldendalske Boghandel, Kbh., 1913.</note>
    </notes>
    <pictures>
        <picture src="1913-p1.jpg">Titelbladet til <i>Frimodige Sange</i> (1913) lyder ,,Axel Juel // Frimodige Sange // Kjøbenhavn og Kristiania / Gyldendalske Boghandel / Nordisk Forlag / MDCCCCXIII''.</picture>
    </pictures>
    <source facsimile="115308069457_color.pdf" facsimile-pages-num="110" facsimile-pages-offset="8">Axel Juel: <i>Frimodige Sange</i>, Gyldendalske Boghandel, Kbh., 1913.</source>
</workhead>
<workbody>

<poem id="juelaxel2019051901">
<head>
    <title>[Indledning]</title>
    <indextitle>Indledning</indextitle>
    <linktitle>Indledning</linktitle>
    <firstline>Engang var alt mit Væsen Kamp og Kiv</firstline>
    <source pages="7"/>
    <quality>korrektur1,kilde,side</quality>
</head>
<body>
Engang var alt mit Væsen Kamp og Kiv,
og dybt uenig med mit eget Liv
jeg svajed hid og did som Søens Siv.

Jeg gik til Mænd, men fandt kun ringe Trøst,
jeg spurgte dem i Vest, fik Svar i Øst -
saa gik jeg ensom bort med fattig Høst.

Jeg søgte Kvinder for den Vé, jeg bar,
jeg spurgte dem - og fik dem selv til Svar.
Ak, dybest Kvinders Ord mit Hjærte skar.

Nu længes jeg kun mod den svale Stund,
da Arret lukker fast sin tavse Mund.
Aa, al min Kæmpen gav jo Ekko kun!
</body>
</poem>

<poem id="juelaxel2019051902">
<head>
    <title>Den gamle Smedie</title>
    <toctitle>Den gamle Smedie. Til min Moder</toctitle>
    <subtitle>Til min Moder</subtitle>
    <firstline>Hvor en Landevej begynder</firstline>
    <source pages="9-12"/>
    <quality>korrektur1,kilde,side</quality>
</head>
<body>
Hvor en Landevej begynder,
ligger Smedens gamle Hus,
ramt af mange Stormes Brus,
bag en Hyldebusk til Hegn,
sprunget læk i Rusk og Regn,
lappet, klinet, tættet, kittet
stivet af, men aldrig hvidtet,
med et Skur til Tørv og Brænde,
hvor en spættet Kat behænde
laber lidt af Pyttens Krus,
lurer efter Markens Mus.
Og en gammel, gusten Have
bagved møre Gærdestaver
- ak, hvor Tidens Tænder gnaver -
giver Himlens Gaver.

Men i Landevejens Trær
høres gennem al Slags Vejr
Vindens Vandren overjord;
i de fulde, tunge Kroner
er det dybe, milde Toner,
men igennem Løv, der falmer,
er det Efteraarets Salmer,
og naar Kulde Klingen sliber,
tynde Orgelpiber.

Foran Smediens brede Port
ligger dynget gammelt Skrammel,
Hjul og Hammel,
og der stritter
ud af Bunken brudte Skagler,
løse Nitter, rustne Nagler,
søndret Gods fra mange Sogne,
Vrag af rappe Vogne.

Dèr jeg standser tit og ofte,
helst mod Vinteraftner, naar
Smeden i sin sorte Kofte
over Essens Flammer staar,
dér hvor Armens Virke raader,
hvor i klingert Gny og Brag
Jærnet syder, Gnister fraader
under Hamrens tunge Slag,
hvor i Smediens sorte Svælg,
medens Hammerslaget brager,
Drengen dukker sig og drager
tungt den trange Blæsebælg.

Ak, et skønt og gammelt Billed!

Det er mig saa kært at vide,
at det lyser paa min Vej,
naar jeg vandrer hjem til Dig.
Thi Du er for mig som dette
lille Hverdagsæventyr,
borte fra de store Byer,
hvor Du nødigt kommer ind,
gamle, stille Hverdagskvinde
med et æventyrligt Sind.
Og dèr tænker jeg paa Dig;
ja, jeg tænker tit og ofte,
Du er fra en svunden Tid,
da man spandt sin egen Kofte;
og jeg tænker paa Din Flid,
mindes den fra jeg var liden,
uafladelig - som Tiden -
var Din Virken, og Din Lære
var, at Pligten er vor Ære.
Mennesker fik ej Dit Sind,
kom ej i Dit Hjærte ind;
men Du pusler helst om Planter
og Du taler helst til Dyr -
den, som ser Dit Hjærte, læser
i en Bog med Æventyr.

Naar engang det lille, gamle
Hus, hvor endnu Smeden bor,
jævnes med den sorte Jord,
og Fabrikken dukker frem,
og de høje Forstadshuse,
fyldt med det, man kalder Hjem,
og jeg gaar en anden Vej
og skal ikke hjem til Dig,
men naar Du har standset Fliden
og blev træt af Tiden.

Aa, da vil jeg se at finde
- for min Glæde ved Dit Minde -
under tunge Træers Sus
ved en Vej et gammelt Hus,
hvor en Smed i Essens Flammer
svinger højt sin Hammer!
</body>
</poem>

<poem id="juelaxel2019051903">
<head>
    <title>Kaarde Vise</title>
    <firstline>Jeg elsker, naar Du smiler</firstline>
    <source pages="13-15"/>
    <quality>korrektur1,kilde,side</quality>
</head>
<body>
Jeg elsker, naar Du smiler
I med Kaarden i Din Haand
og glatter paa Din Handske
og prøver Klingens Vaand
og gemmer bort en Tanke
og ser, om alt er klart,
saa kaster Du Din Maske paa,
nuvel, og saa <i>en garde!</i>

Da smyger sig min Klinge
imod Din Klinge ind
og lokker den saa lønligt
at røbe mig Dit Sind;
men føler jeg, Du tror mig,
jeg straks bedrager Dig -
<i>trompé</i> - og jeg min Kaarde
i Brystet jager Dig.

Min Ven, Du fægter herligt,
kun Stødet er for blødt,
det er, som om Du ængstes,
før Du til Bunds har stødt.
Dit Haandled er Dit Hjærte,
men Staalet er Din Aand.
Jeg elsker, naar Du smiler
med Kaarden i din Haand.

En Kaarde røber alle;
Din siger, Du har Mod,
den hvisker, Du har Snille,
Du er kun lidt for god;
det gaar ej i en Verden,
der fægter saare slet,
men længst har byttet Kaarden
med den giftige Stilet.

Hvor Mod er blevet Frækhed,
og Snille bleven Svig,
hvor Krig er bleven Videnskab,
og Videnskaben - Krig.
Men Du er stolt og festlig,
Du fægter lyst og frit.
Aa, de som intet Hjærte har,
hvor vil de hade Dit - -

Saa staar Du lidt og hviler
med Kaarden mod Din Fod,
og mine Tanker dvæler
ved Klingens faste Rod;
de tænker paa saa meget,
de smærteligt forstod
og glider langs det blanke Staal
og drypper ned som Blod.

Vi to er bare Venner,
og dette hèr er Leg;
men stundom kan jeg ønske,
jeg kunde hade <i>Dig</i>,
og møde Dig i Alvor
til En blev kold og hvid -
Aa Du, jeg kunde ønske
een Gang en værdig Strid!
</body>
</poem>

<poem id="juelaxel2019051904">
<head>
    <title>Til mine Venner</title>
    <firstline>Vi skulde have vandret</firstline>
    <source pages="16-18"/>
    <quality>korrektur1,kilde,side</quality>
</head>
<body>
Vi skulde have vandret
med Staven i vor Haand
foruden andre Maal
end de tavse Milepæle,
og vore Sange skulde
vi aldrig givet Mæle,
de skulde rinde ud
i vor dybe Vandretrang,
mens vore Hjærters Glæde
var al vor tavse Sang.

Og kom vi imod Aften
til en stolt og mægtig By,
der lyste imod Himlen
for Menneskenes Ry -
os blev den kun et fremmed
og sælsomt Nattely.

Vi vandred atter bort
under dunkle Blades Hang,
ud over Mark og Bakker,
hvor vilde Vinde sprang,
og Møllen sine Vinger
i den friske Morgen svang.
Men vore Hjærters Glæde
var al vor tavse Sang.

Ak, i de gyldne Taager,
dèr spejder man sig blind,
og derfor blev I hildet
i Jer selv og fanget ind.
I adelige Hjærter,
I kongelige Sind.

Dog, hvor I end skal stedes
i Trængslerne begravet,
er Jeres Sjæles Veje
fra Havet og til Havet;
og derfor kan jeg møde Jer
paa trange Gaders Stene
og se, I er paa Vandring,
paa Vandring og alene.

Og gaar vi ud en Morgen
i Dug ad Vej og Sti,
da ved jeg, at jeg elsker Jer,
jeg elsker Jer, fordi
I har de samme Længsler,
Jer snærer samme Baand -
vi skulde have vandret
med Staven i vor Haand.

Men ledes jeg ved Pøblen
i Livets store By,
hvor intet, intet drager mig
og daarer mig og blænder,
men alt er gledet fra mig,
som Sand af mine Hænder,
da er jeg glad, at I er til,
Aa Venner, mine Venner!
</body>
</poem>

<poem id="juelaxel2019051905">
<head>
    <title>Hjemløs</title>
    <firstline>Der er intet, der som Suset i nattetunge Trær</firstline>
    <source pages="19-20"/>
    <quality>korrektur1,kilde,side</quality>
</head>
<body>
Der er intet, der som Suset i nattetunge Trær,
naar Mørket sletter Grænser og Grene,
har nynnet for mit Hjærte en Vise, jeg fik kær -
inderlig og hjemløs og alene:

At jeg er kun en Gæst paa den underlige Jord,
en Fremmed, der sit Hjem maatte glemme,
en hildet, en bedaaret, af et Elverfolk forført -
jeg synes, at man venter mig derhjemme -

Men jeg elsker, elsker Livet, himmelvidt og helveddybt,
jeg led engang derved, nu vil jeg smile,
jeg vil fløjte mig en Vise, jeg vil nynne mig en Sang,
til jeg lægger mig engang til at hvile.

Jeg har elsket mig fortvivlet over det, jeg havde kær,
jeg, der fødtes med en Trang til at smile - -
jeg vil mimre om min Kærlighed og mumle mig en Sang,
naar jeg lægger mig engang til at hvile.

Den forunderlige Stund, da jeg atter vandrer bort,
kan hænde til det Sted, hvor jeg har hjemme;
dog, hvor jeg end skal stedes, jeg bliver kun en Gæst,
der aldrig, aldrig Jorden helt kan glemme.

Men stundom vil jeg komme i den farende Blæst
og vandre her ved Nat paa disse Steder,
og da vil der vaagne et Menneske brat
og synes - der er nogen, der græder - - -
</body>
</poem>

<poem id="juelaxel2019051906">
<head>
    <title>Landevejs-Salme</title>
    <firstline>Nu dufter alle Haver</firstline>
    <source pages="21-24"/>
    <quality>korrektur1,kilde,side</quality>
</head>
<body>
Nu dufter alle Haver
mod Natten og mod Regn,
nu suser alle Træer,
nu bruser alle Hegn,

nu skælver Løvet kuldskært
og angst for Regnens Komme;
imorgen skinner Solen, og -
en Dag er Vaaren omme.

Du rige Jord, jeg elsker Dig
i Sol, i Regnens Strømme,
Du gav mig Livet, og i Dig
begrov jeg mine Drømme.

Men én Gang skal et Foraarsbrus
henover Jorden gaa,
og al dets Lægedom skal ikke
mine Sanser naa.

Maaske gaar da ad denne Vej
en veg og frejdig Fyr
og digter om sin Kærlighed
til Livets Æventyr,

og nynner paa en Visestump
en Visestump, kan hænde
fra svunden Tid, og som, hvo ved,
mit Hjærte maatte kende - - -

Aa alle vi, som lever
saa hastigt og saa kort,
Aa alle vi, som én Gang
skal dø og bæres bort,

hvi tier ej vor Dommen,
vor Beden, vor Forbanden,
hvi tier vi ej stille
og er gode mod hinanden!

Hvi længes vi mod Striden
og snart igen mod Hvilen -
ak, lad os tage Ondt og Godt
med stolt og fornem Smilen!

Og vokse under Sol og Regn
som Blomsterne i Haven
og ile frejdigt nynnende,
som Kilderne, mod Graven.

Hvad om vi glade tog hvert Savn,
hver Sorg, der blev os givet -
hvad om vi blev usaarlige
af Kærlighed til Livet!

Lad os da modigt adles til
i Stolen paa os selv
at vandre ad vor Viljes Bro
trygt over Smærtens Elv,

mens over al vor Jublen
og over al vor Liden
vor vemodsfulde Viden
staar højt som Himlens Hvælven
sig over Jordens Skælven.

Ja, om vi kunde lære
i vor hastige Forbløden,
at én Ting er fornøden:
at kunne række ud vor Haand
og smile - imod Døden.
</body>
</poem>

<poem id="juelaxel2019051907">
<head>
    <title>Juletræer</title>
    <toctitle>Juletræer. Aften paa Torvet</toctitle>
    <subtitle>Aften paa Torvet</subtitle>
    <firstline>Nu kommer fra Landet de duvende Læs</firstline>
    <source pages="25-27"/>
    <quality>korrektur1,kilde,side</quality>
</head>
<body>
Nu kommer fra Landet de duvende Læs
med Julens forjættende Trær,
saa stilles de op paa det skumrende Torv
i Lygternes flakkende Skær.

Du duftende Gran, i den ensomme Skov
staar endnu Din nøjsomme Rod;
men mange Smaaglæder vil bygge i Dig
og gro om Din kappede Fod.

Saa barnligt vi aner Forventningens Smil
og Kys af en Mund, vi har kær -
,,Hvor kunde Du vide jeg savnede <i>det</i>
og netop har ønsket det dèr - -''

De straalende Gader, det skumrende Torv,
Frosthimlen, hvor Stjernerne skinner -
jeg giver mig over og duver igennem
en Verden af duftende Minder -

Jeg hører den knitrende, fygende Lyd
fra Slædeskinnernes Rand -
mit Fartøj igennem en Verden af Fryd!
Aa, Verdens forjættede Land - -

Og lille Snehvide, jeg knæler hos Dig,
Du sover saa sødt i Din Seng -
se, nu er jeg atter saa troende god
og smuk, som dengang jeg var Dreng.

Ak, lille Snehvide, hvad blev der af os,
Du holdt Dig saa langt fra min Vej,
og alle de dejligste Blomster, jeg saa,
dem har jeg dog plukket til Dig.

Ak, lille Snehvide, hvad blev der af os,
og hvad mon de Drømme betød -
nu skinner der Rim i den visne Buket,
jeg har lagt i Dit Æventyrskød.

Jeg kaldes tilbage af Vognenes Larm
til Torvet, hvor Træerne staar,
hvor mange Smaaglæder begynder at gro
og ilsomme Mennesker gaar.
</body>
</poem>

<poem id="juelaxel2019051908">
<head>
    <title>Efteraar</title>
    <toctitle>Efteraar. Blæst</toctitle>
    <subtitle>Blæst</subtitle>
    <firstline>Hvor Luften dog er kølig, ren</firstline>
    <source pages="28-29"/>
    <quality>korrektur1,kilde,side</quality>
</head>
<body>
Hvor Luften dog er kølig, ren -
mit Hjærte lér derved,
og Løvet er saa gult og rødt,
og Muldet er saa sort og blødt,
og skønt er alt, hvad jeg har mødt
forrevne Skyer jage -
nu ribber Blæsten hver en Gren,
jeg sætter mig paa Gærdets Sten
at hvile mine trætte Ben
og se mig lidt tilbage.

Ak, var jeg blot en rodløs Mand,
der drog i Verden ud -
om Vejen end gik nok saa trang
mod Æventyr og Undergang,
jeg tror, at jeg fik Mod til Sang,
Alverdens Kval til Lise!
Nu er jeg kun en fredløs En,
der misted baade Borg og Len
og synger om sin egen Mén
en vingestækket Vise.

Se, jeg har søgt hos Mennesker,
hvad jeg har længtes mod,
og hvad fra Barn jeg havde kært,
men da jeg fik dem rigtig lært
- det er bedrøveligt og sært -
jeg kunde ingen prise - -
Jeg kaarer Dig, Du vilde Vind,
Du fejer Støvet af mit Sind
og sondrer mine Tankers Spind
og fløjter mig en Vise - -
</body>
</poem>

<poem id="juelaxel2019051909">
<head>
    <title>Efteraar</title>
    <toctitle>Efteraar. Morgensol</toctitle>
    <subtitle>Morgensol</subtitle>
    <firstline>Det er idag saa inderligt</firstline>
    <source pages="30-31"/>
    <quality>korrektur1,kilde,side</quality>
</head>
<body>
Det er idag saa inderligt,
saa inderligt et Efteraar,
blandt sølvblaa Skyer Solen staar
og skinner koldt som falmet Guld,
den ramme Duft imod mig slaar
af vissent Løv i regntungt Muld,
og Grøftekantens gule Græs
er som et vaadt og fattigt Haar -
men sé, sé Somrens Genfærd gaar
usynligt, stolt sin Sejers Vej!
Det er idag saa inderligt,
saa inderligt et Efteraar.

Hvor aftenstille, morgenklart,
hvor vidtstrakt og hvor goldt og bart -
fjærnt fra en furet Ager
sig letter nogle Krager;
og om hvert straatækt Hus og Gaard
en lille Skare Træer staar
og strækker saa alene
mod Himlen deres Grene.
Se, nu er Jorden rejseklædt,
nu har den gemt sin Farvepragt,
Aa, dette er mit Hjærtes Dragt!
I Muld de Minder hviler,
men endnu Solen smiler.

Det er mig, som jeg dybt forstaar
al Livets Færd og Livets Kaar,
jeg drages af, jeg ved ej hvad,
jeg bli’r saa sært urolig glad,
som rakte gode Venner
imod mig deres Hænder;
thi i mit eget Hjærte gaar
et Minde stolt sin Sejers Vej,
et Genfærd af min Ungdoms Tro
paa det, jeg aldrig, aldrig naar - -
Det er idag saa inderligt,
saa inderligt et Efteraar.
</body>
</poem>

<poem id="juelaxel2019051910">
<head>
    <title>Vinternat</title>
    <firstline>Himlen dyb og dunkel-blaa</firstline>
    <source pages="32-33"/>
    <quality>korrektur1,kilde,side</quality>
</head>
<body>
Himlen dyb og dunkel-blaa,
dog er her langvejs lyst;
hist inde paa den hvide Mark,
hvor æventyrlig hvid og tyst,
en Gaard, hvor alle sover,
en Skygge falder sort og brat
og skærer Gavlen over - -
fjærnt fra et lavt og kulsort Krat,
der ruger mod den lyse Nat,
henbæver angst en Ugles bange Tuden
Men den, der ingen Glæde har,
maa gaa sin Gang foruden.

Dybt i en nøgen Haves Skød
- Aa, som en Vinterdrøm at se -
et lille straatækt Hus med Tun
og Tag og Tærskel klædt i Sne.
Forlængst er død hver Lyd og Støj;
jeg aander ind en krydret Duft,
en Arnes silde Tørverøg,
der blaalig i den stille Luft
- for Hjemmets Hygge og Fornuft -
fortoner under tunge Grenes Luden.
Men den, der ingen Glæde har,
maa gaa sin Gang foruden.

Og jeg, jeg gaar og prenter mig
en simpel Sandheds Hverdagsord,
der blev mig dyre at faa lært -
som Livet paa den skønne Jord  - -
En Lyd naar dumpt og dæmpet frem:
mod Stenbro Træsko tramper -
en Karl er kommen silde hjem,
nu staar han dér og stamper
og renser sine Klamper;
jeg standser, se, nu tændtes Lys bag Ruden.
Men den, der ingen Glæde har,
maa gaa sin Gang foruden.
</body>
</poem>

<poem id="juelaxel2019051911">
<head>
    <title>Taage</title>
    <firstline>En kold Decembermorgen</firstline>
    <source pages="34-37"/>
    <quality>korrektur1,kilde,side</quality>
</head>
<body>
En kold Decembermorgen
i den første Vinterdis,
i dybe Fodspor spinder sig
en spæd og rynket Is,
og Taagehavet hviler over
Sommerens Forlis.

Tungt falder vaade Blade
fra sorte Grene ned
og pletter over Plænerne,
hvor Dødens Kulde skred
en Maanenat og rørte dem,
der længst for Livet stred.

Forunderligt at vandre
paa denne Havets Bund -
Ak, ikke blot i Æventyr
en veg og fugtig Mund
har daaret Mænd og lokket dem
til Havets sære Bund.

I Taagehavet synker
hver Skipper med sin Baad -
dèr sank engang min Ungdom
og min Ungdoms Drøm om Daad - -
Aa, Drømme, der blev slørede
og bristende som Graad.

Jeg mindes fjærnt min Ungdom,
min Ungdoms stolte Aar - -
jeg synes, det er underligt,
mit Hjærte endnu slaar,
at jeg er blandt de Levende,
der over Jorden gaar.

For gav jeg ikke Livet alt,
og alt igen paany -
Aa, langsomt er jeg vaagnet,
som et taaget Morgengry -
nu vandrer jeg besindigt ind
mod Livets store By.

Der er saa megen Pøbel til
i Zobel og i Maar,
at den, der sine Øjne tror,
sit Hjærte krænket faar,
og derfor er man Tvivler,
naar man Livets Færd forstaar.

Men skuffedes Du bitterligt
og trode dog paany -
Aa, langsomt vil Du vaagne,
som et taaget Morgengry -
da vandrer Du sagtmodigt ind
mod Livets store By.

Og synes Du, Du misted alt -
giv atter alting hen,
at Du engang kan vinde det
møjsommeligt igen;
før Livet er Din Fjende,
bli’r det aldrig helt Din Ven.

Engang, naar Taagen viger
og svinder som en Sky,
og Skattene, som sank,
er steget frem i Dagens Gry,
da vandrer Du med Solen ind
mod Livets store By.
</body>
</poem>

<poem id="juelaxel2019051912">
<head>
    <title>Foraarsnat</title>
    <firstline>Dejligt at vandre af Træthed beruset</firstline>
    <source pages="38-39"/>
    <quality>korrektur1,kilde,side</quality>
</head>
<body>
Dejligt at vandre af Træthed beruset
fra svimlende Fester, man nys har forladt,
og lytte bedaaret og ene til Suset
i Vejenes Træer den vaarlige Nat,

at standse ved Steder, hvor forhen man bode,
at mindes, hvad den Gang man elsked og trode,
at segne i Minderne hen,
og gribe sig i, at man staar dèr saa barnligt
og aabner sin Laage igen.

Og saa drive bort langs slumrende Haver,
hvor Villaer sover med ensomme Lys,
og mindes og standse og falde i Staver
og vaagne lidt kuldskært igen med et Gys.

Dejligt at lade sig drive omkring
og tænke paa alt og paa slet ingenting
med en Hjærne saa duvende mat -
og lønligt berede et nynnende Digt -
som en Drik i den kølige Nat.
</body>
</poem>

<poem id="juelaxel2019051913">
<head>
    <title>Foraarsnat i Forstaden</title>
    <toctitle>Foraarsnat. I Forstaden</toctitle>
    <firstline>Stormen er som stride Strømme</firstline>
    <source pages="40-41"/>
    <quality>korrektur1,kilde,side</quality>
</head>
<body>
Stormen er som stride Strømme
gennem Gadens dybe Slugt,
Himlen hvælver sig derover
som en mægtig Viadukt.

Og de spredte Lygter leder
kun en nøgtern Vandrer hjem,
fra de mørke Villaveje
vælder Dunkelheden frem.

Blæsten raser vildt i Skilte
og Markisers slappe Sejl -
Maanen glider frem og blinker
i de blanke Tages Tegl.

Og i glatte Sporvejsskinner
og i hver en kruset Pyt -
jeg er ene her i Gaden,
mine Fodtrin lyder lydt.

En sig smyger ud og lader
Porten klaprende paa Klem,
Lyset slukkes - som af Blæsten -
hos . . . . ja, mon hun véd hos hvem -

Hun blev ført i Festens Tummel
til et fjærnt og fremmed Hjem -
fra de afgrundsmørke Veje
vælder Dunkelheden frem.
</body>
</poem>

<poem id="juelaxel2019051914">
<head>
    <title>Kunstneren og Døden</title>
    <toctitle>Kunstneren og Døden. Til Herman Bang</toctitle>
    <subtitle>Til Herman Bang</subtitle>
    <firstline>Stille, Kunstner, jeg er hos Dig</firstline>
    <source pages="42-44"/>
    <keywords>bang</keywords>
    <quality>korrektur1,kilde,side</quality>
</head>
<body>
Stille, Kunstner, jeg er hos Dig,
medens Du Din Pensel fører,
jeg er hos Dig, naar Du hører
Suset fra de Dødes Ø;
vid, at det er mig, der taler
til Dig, naar Du daaret maler
Livet - Livet, som skal dø.

Aa, som Du, jeg elsker Livet,
elsker dette Blod, der rinder;
dejligst er dog Liv, der svinder -
allermest jeg elsker Dit,
mens Du lever, bli’r det mit.

Ogsaa Du maa altid hungre,
ogsaa Du maa stjæle, stjæle
disse underlige Sjæle,
disse røde, varme Hjærter -
aldrig slukkes dog Din Tørst,
Du til mig maa komme først.

Kun hos Dig jeg kender Fred,
ellers er jeg vidt om Landet
frygtet, hadet og forbandet,
mens jeg fredløs om maa jage,
fulgt af Graad og Vé og Klage -
og jeg fik dog kun de Svage,
de, hvis Blod saa fattigt rinder,
og hvis Liv er lutter Minder.

Men af alle dem, der segner
magtesløse mod min Vælde,
er det sødest <i>Dig</i> at fælde,
Du, der ikke dør af Ælde,
Du mig møder i Dit Værk,
Du forbløder stolt og stærk.

Stille, Kunstner, jeg er hos Dig,
aldrig maa for mig Du skælve,
Livets Himmel skal jeg hvælve,
lægge Verden for Din Fod - -
men jeg drikker af Dit Blod.

Og Du glædes og Du lider
tifold dybere end andre;
smilende Du ser dem vandre,
troende sig rige, stærke,
fattigt under Dødens Mærke.
Gav man Dig den hele Jord,
maatte Du dog endnu savne,
alle Sjæle vil Du favne,
alle Hjærters tavse Ord
vil Du med Dit Hjærte nemme
men i alle Røsters Kor
hører Du min hæse Stemme;
og mens Menneskene tror,
ak, saa mangen Ting fornøden,
ser i alt Du disse to:
Kærlighed og Døden.
</body>
</poem>

<poem id="juelaxel2019051915">
<head>
    <title>Salomos Visdom</title>
    <firstline>Jeg kommer hjem til mine stille Stuer</firstline>
    <source pages="45-47"/>
    <quality>korrektur1,kilde,side</quality>
</head>
<body>
Jeg kommer hjem til mine stille Stuer,
hvor Aftensolen under Loftet luer -
Tysthedens Andagt over alt er lagt -
og alting her har gamle Minders Magt.

Hvor har jeg længe længtes efter Fred,
en Fange var jeg, flygtet fra sig selv,
stavnsbunden, og dog under Himlens Hvælv
en vejvild Vandrer uden Maal og Med.

Nu har jeg glemt min Tankes trætte Tro
og vundet mig en klog og kølig Ro,
nu véd jeg alt og tror slet ingenting -
nu vil jeg se mig hvilefuldt omkring.

Dér Kaarden, mine Fædre bar ved Lænd:
et <i>vivat</i> ved den ranke Klinges Rod,
et <i>vivat</i>, vundet ved de Veges Blod -
et Minde om min Tro paa Mod og Mænd

Og Bøgerne, der tæt og tavse staar,
de Tanker, der har trodset tusind Aar,
ak, hvor jeg har Jer længe, længe svigtet
for Livet og det Liv, jeg havde digtet.

Jeg knyttes dog til Jer med stærke Baand,
I gamle Grækere med evig Aand,
og Du - Aa, jeg maa møde Dig igen,
Du alle Tolderes og Skøgers Ven - -

Det skælver svagt bag mine Øjenlaag,
jeg tager stille alle Bøgers Bog,
og jeg slaar op et Sted paa Maa og Faa,
at finde Et, jeg tyst kan tænke paa.

Kong Salomo, hvis Sjæl var altfor rig,
var al Din Visdom da Dit Hjærtes Skrig -:
,,Bevar dog fremfor alt, hvad Dig er givet
Dit Hjærte, Ven, thi deraf udgaar Livet - - -''

Jeg læser atter - ser saa intet mer,
alt svinder bort, fordi jeg alting ser:
,,Bevar dog fremfor alt, hvad Dig er givet,
Dit Hjærte, Ven, thi deraf udgaar Livet - - -''

Det brister hedt bag mine Øjenlaag,
jeg lukker stille alle Bøgers Bog
og vandrer fredløs bort fra mine Stuer,
til Morgenrødens første Straaler luer.
</body>
</poem>

<poem id="juelaxel2019051916">
<head>
    <title>Nerve-Klinikken</title>
    <subtitle>Commune Naufragium Dulce</subtitle>
    <firstline>Klinikken ligger paa en Brink ved Havet</firstline>
    <source pages="48-50"/>
    <quality>korrektur1,kilde,side</quality>
</head>
<body>
Klinikken ligger paa en Brink ved Havet,
der dæmpes i en lille, venlig Vig,
dens Ruder blinker - som et Fyr - i Solen -
det hele synes mig en Nødhavn lig.

Her er de tyet op, de havarerte,
der misted Magten over Skibets Ror -
En sejled paa en frønnet Sengestolpe,
og En paa Vraget af sit Skrivebord.

En pejlede en fjærn og ukendt Stjærne
- han vilde meget mere, end Forstanden -
og Mod og Vilje sluktes i det Fjærne,
og nu er han paa Kant med Gud og Fanden.

En sejlede i altfor smule Vande
i stadig Stolen paa sin Medbørs Gunst,
og da en Uvejrsnat faldt an mod Havet -
han havde ganske glemt sin Sømandskunst.

Se, han forliste al sin Lid til Livet,
og Angsten bryder gennem alle Haab;
i Nattens Stilhed kan han altid høre
igennem Mørket Rædselsnattens Raab.

Og En jeg saa, hvis Øjne mig forraadte,
end mere end hans sære, bratte Fagter,
han blev en stakkels Tankens Don Quixote
i Kamp mod helt imaginære Magter.

Og En har søgt mod alle Horizonter,
og har fortøjet nu i Havnen hèr;
han lapper evigt Lækken, som han løb sig
imod sin Ungdoms altfor skønne Skær.

Og blev hans Smil lidt skarpt - han elsker Havet
og Farerne, der ramte ham derude;
og har han pumpet læns og repareret,
han stryger atter bort for alle Klude.

Her er vi drevet op og skyllet sammen
fra Havarierne i Syd og Nord -
En sejled paa en frønnet Sengestolpe
og En paa Vraget af sit Skrivebord.

Men i Klinikkens store, skønne Have,
hvor alle Vaarens Blomster staar i Flor,
er Angst og Uro som et nøjsomt Ukrudt,
der sejgt i Haabets tynde Skygge gror.

Og Lægen luger som en stille Gartner,
hans bedste Medicin er muntre Ord;
med kunstig Tillid til de møre Skuder
de Søfolk sendes En for En om Bord.

Men se, hvor net vi sidder her om Bordet
og spiser Feberkost og Glutenbrød
og smiler rundt og lér og kipper venligt
med Flag, vi en Gang hejste i vor Nød.

Man trøstes kærligt ved den gode Tanke:
En andens Skæbne er end mere grum -
og bjærged man sig paa den sidste Planke
saa er dog <i>fælles</i> vort naufragium.
</body>
</poem>

<poem id="juelaxel2019051917">
<head>
    <title>Festen</title>
    <firstline>En Sang for Jer, der bærer Festens Fakler</firstline>
    <source pages="51-53"/>
    <quality>korrektur1,kilde,side</quality>
</head>
<body>
En Sang for Jer, der bærer Festens Fakler,
der higer kun mod Nætternes Mirakler
og smiler mildt til Dagens dumme Stakler.

Til Jer, der har kun Galninge forhyret
paa Skuden, der er selve Æventyret,
og sejler vildt - som Fuglene mod Fyret.

Jer Tanke bliver viis, men ej bedaget,'
I venter sejersstolte Nederlaget
paa Skansen, hvor I festligt planted Flaget

I rejser Jer ved Gry ved Hanens Galen
og fletter Skæmt og Visdomsord i Talen
og drikker ud og sondrer saa Pokalen.

I elsker Livet trods Jert Hjærtes Bløden,
I hader Kulden trods Jer Smærtes Gløden,
Jer rige Tørst kan slukkes først af Døden.

En Sang for Jer, der ved, hvordan der bødes
af den, der hastigt, jublende forødes
og staar en Dag, hvor alle Sjæle mødes,

og véd det, at han alting, alting misted
og føler Suget, hvor et Hjærte bristed,
og véd, at nu er Livet fra ham vristet,

at han skal snart til sine Læber nærme
det sidste Bæger med den beske Bærme,
mens Faklerne kan ej for Skygger skærme.

Lad det da blive Jeres sidste Hæder:
I hyller Jer i Festens lyse Klæder
og smiler stolt, mens Jeres Hjærter græder,

og rejser Jer ved Gry ved Hanens Galen
og fletter Skæmt og Visdomsord i Talen
og drikker ud og sondrer saa Pokalen!
</body>
</poem>

<poem id="juelaxel2019051918">
<head>
    <title>I den lille By</title>
    <firstline>Jeg duved over Havet</firstline>
    <source pages="54-56"/>
    <quality>korrektur1,kilde,side</quality>
</head>
<body>
Jeg duved over Havet
en Sommerdag for alle Sejl,
det var saa lun en Brise
der strøg ad Havets Spejl.

Da steg af Havets Blaanen
den grønne Skov, den hvide Strand
det var, som om for første Gang
jeg kom til dette Land.

Ind gled jeg i en lille Havn
imellem Huse smaa -
jeg følte Verdens Hjærte
imod mit Hjærte slaa.

Og Dæk og Bolværk glitred
og gløded under Solens Brand,
mens Luften bar den tunge Duft
af Tang og Tjære imod Land.

Jeg drev igennem Byen
og kom saa til en gammel Kro,
hvor alt fik Lov at ældes
og Ukrudt Lov at gro.

Men se, den Kromands Datter
var ung, som alt var gammelt hér,
hun dækkede med Omhu
i Ly af Havens Træer.

Gik til og fra saa flittigt,
mens lønligt hendes Øjne lo;
de talte om, hvor sælsomt
og sødt det er at gro.

Saa drev jeg bort, og havned
ved Aften - i den gamle Kro;
naar Mørket falder paa,
maa man finde sig et Sted at bo.

Men det blev Nat - og ene
jeg maatte ved mit Vindu staa,
mens sovende saa trygt og tyst
den lille By omkring mig laa.

Jeg kunde ikke sove
- Aa, kan I mig forstaa -
jeg følte Livets Hjærte
imod mit Hjærte slaa.

Da finder jeg Dit Kammer,
jeg ved ej hvad - jeg bare maa
jeg husker Dine Øjne,
som bange mod mig saa -

Det var i Nød, jeg fandt Dig,
Aa, kan Du mig forstaa:
at kun eet Hjærte maatte
imod mit Hjærte slaa - -
</body>
</poem>

<poem id="juelaxel2019051919">
<head>
    <title>Et Møde</title>
    <firstline>Ja, jeg ved, at Du er bange</firstline>
    <source pages="57-58"/>
    <quality>korrektur1,kilde,side</quality>
</head>
<body>
Ja, jeg ved, at Du er bange,
I skønt Du sidder dér og lér -
véd Du, hvis jeg ta’r Dit Hjærte,
kan Du aldrig faa det mer -

Aner Du, hvad man maa lide
for de Haab, som en Gang var -
Aa, mit Hjærte skal, Du vide,
blev et Danaide-Kar.

Hvorfor skulde vi dog mødes,
hvorfor traf vi to hinanden -
jeg vil skjule mig i Festen,
som nu perler helt mod Randen.

Om jeg flyed dette Møde,
om jeg skyndte mig afsted -
vi to har jo <i>sét</i> hinanden,
og jeg tog Dit Hjærte med.

Slank og spænstig, veg og kælen,
lad i Hvile, snar i Dans;
i en dyb og plastisk Dvælen
hviler al Din Sjæl og Sans.

Fin og frisk som dugget Morgen
og uskyldig som et Dyr,
standset sært og brat i Legen,
raadvild Du til Smilet ty’r.

Og Du rejser Dig og gyser
som i flygtigt Kuldeskælv
og vi véd den hos hinanden,
denne Bløden i os selv.

Og jeg véd, at Du er bange,
skønt Du staar saa kækt og lér -
Barn, jeg ta’r Dit Hjærte fra Dig,
og Du faar det aldrig mer.
</body>
</poem>

<poem id="juelaxel2019051920">
<head>
    <title>Jæger</title>
    <firstline>Vi sad i Kabinettet</firstline>
    <source pages="59-61"/>
    <quality>korrektur1,kilde,side</quality>
</head>
<body>
Vi sad i Kabinettet
og hørte gamle Sange
Dit Blik var baade bundet
og ikke til at fange.

Men Dine Øjne flakkede
foruden Maal og Med
og saa paa mig og segnede
og lukkedes derved.

Og jeg var som en Jæger,
der bli’r en Dag beklemt
og synes, denne Jagen
gør ham vemodig stemt.

Jeg havde Trang til unge Ord:
hvor er De smuk og sød -
jeg standsed - og forsøgte -
og standsed - og fortrød - -

Slet intet, intet fik jeg sagt,
var bare tavs og dum,
og sejrende, Du lille Tøs,
blev overlegen, grum.

Og da jeg fulgte til Dit Hjem,
såa Du mod Himlens Rum
og ned mod mig og spurgte,
om jeg altid var saa stum.

Men da jeg saa Dig frejdig
og mærkede Dit Mod,
jeg kendte atter i mig
det gamle Jægerblod.

Just som jeg - aa, da blev jeg
igen vemodig stemt,
jeg saa i Dine Øjne
noget bedende, forskræmt - -

Nu sidder jeg alene
i denne Morgenstund
og mindes Dine Øjne
og tænker paa Din Mund -

I Nat var jeg den jagende,
mig saarede Dit Blik -
Nu tømmer jeg mit Bæger
for En, jeg <i>ikke</i> fik.
</body>
</poem>

<poem id="juelaxel2019051921">
<head>
    <title>Dybets Venus</title>
    <firstline>Hvor er det sært, at hun, der sover dèr</firstline>
    <source pages="62-64"/>
    <quality>korrektur1,kilde,side</quality>
</head>
<body>
Hvor er det sært, at hun, der sover dèr
i denne Morgens første, svage Skær,
har sovet før hos alle og enhver.

Det smalle Hoved hviler bøjet smukt,
som i et Smil den fine Mund er lukt -
de ædle Bryn og Haarets tunge Bugt -

Jeg ser omkring, hvor hun har fra sig lagt
sin yndefulde, lette Silkedragt -
saa stod hun dèr i al sit Legems Pragt.

Skøn som en Æventyrets Kongebrud
hvor sært, at over denne sarte Hud
skal giftigt Ukrudts Blomster foldes ud.

Hver Aften straaler hun i Festens Brus
og lotter Skaalen i sin Glædes Rus
og føler ikke Dybets kolde Sus.

Nej, aldrig Mørkets Rædsel hun fornam,
men smilende ad Skændsel og ad Skam
den Dybets Venus steg af Smuds og Slam.

Saa kom Du da i Nat til denne Kyst.
Din Sjæl var hvid, men paa Dit hvide Bryst
var mørke Mærker af de andres Lyst.

Og skønt Dit Blod er Gift og Gift Din Mund,
Du talte milde Ord af Hjærtens Grund.
Du selv er syg og dog, Din Søvn er sund.

Du hviler yndefuld og bleg og bly,
Din Sjæl kan sig forunderligt forny -
som Mørket slettes ud ved Morgengry.

Ak, hvorfor fik jeg Dig vemodigt kær,
og hvorfor er jeg glad, Du sover hèr
i denne blege Morgens svage Skær - -

Du Dybets Venus, Du er som mit Sind,
Din Glæde stiger stærk i Lyset ind -
men bor et Sted i Mørket, stum og blind.
</body>
</poem>

<poem id="juelaxel2019051922">
<head>
    <title>Den lille Jomfru</title>
    <firstline>Saa bankede Du da en Dag paa min Dør</firstline>
    <source pages="65-67"/>
    <quality>korrektur1,kilde,side</quality>
</head>
<body>
Saa bankede Du da en Dag paa min Dør -
jeg vidste saa godt, at Du kom -
lidt ængstelig var Du, men fattet, som En,
der redelig venter sin Dom.

Nu kom Du til mig alvorlig, beslutsom,
som Den der af Tænken er træt,
og gav mig Dig selv med rolige Hænder -
en morgenfrisk Foraarsbuket!

Natten, der vandred vort Vindu forbi
var dyb og svøbende lun,
og Luften var svimmel af hviskende Ord
og Kærtegn, blide som Dun.

Selv var Du blid og skælvende skær,
saa skøn, at jeg nær maatte græde -
da Gud saa Jorden et Foraarsgry,
skabte han Dig i sin Glæde - - -

Dèr havde Du gaaet - længe maaske -
og baaret Dit Hjærte omkring,
saa helt uden Mening, urolig, alene,
og været til slet ingenting.

Og ejet saa meget, der blot gjorde ondt,
naar det bode alene derinde,
for Barnet var voksent og længtes imod
at blive en hel lille Kvinde.

Og jeg var det søde og slemme, der drager,
som Grøften den bange Cyklist -
han tør ikke falde, men Skrænterne lokker
og kalder ham til sig tilsidst - -

Nu sad Du hos mig i Din inderste Dragt
og gemte Dig lidt for mit Blik,
Du var for uskyldig til larmende Blu,
Dine ,,Ja'' var kun nølende Nik.

Hvor var Du dog lille og barnlig og smuk
nu <i>vilde</i> Du stole paa mig -
Dit Aandedræt var som ustandseligt Suk,
og helst var Du løbet Din Vej - - -

Maaske har Du nu i pigeligt Sind
nænsomt og smilende føjet mig ind
blandt Dydens moralske Kustoder -
dén Værdighed drømte jeg ikke at naa,
jeg havde kun Lyst, det maa Du forstaa,
at kysse Dig kærligt og klæde Dig paa -
og bringe Dig hjem til Din Moder.
</body>
</poem>

<poem id="juelaxel2019051923">
<head>
    <title>Bryllupsvise</title>
    <firstline>Jeg saa i Avisen, Du vies idag</firstline>
    <source pages="68"/>
    <quality>korrektur1,kilde,side</quality>
</head>
<body>
Jeg saa i Avisen, Du vies idag
med Præst og med Orgeltoner;
I knæler ved Altret, han knæler inat
for Fyrsten iblandt Illusioner.

Ja, nu er Du hans - engang var Du min -
en anden Gang - kan han <i>det</i> tyde - -
nej, den, der er kommen til aller sidst,
han <i>skal</i> i den sorte Gryde.

Det fyger og blæser i Nat overjord,
der blæses Alverden et Stykke -
Aa Verden, hvor En, der ved bedre Besked,
maa smile ad andres Lykke.
</body>
</poem>

<poem id="juelaxel2019051924">
<head>
    <title>Hun kommer</title>
    <firstline>Hvor er det skønt at vente En</firstline>
    <source pages="69-71"/>
    <quality>korrektur1,kilde,side</quality>
</head>
<body>
Hvor er det skønt at vente En,
man endnu ikke kender - -
det var jo blot en natlig Stund,
jeg kyssede en fremmed Mund
og holdt et fremmed Ansigt
imellem mine Hænder - - -
hvor er det skønt at vente En,
man endnu ikke kender.
- - - -

Vi dansed - hvor vi dansed!
hvid og stolt var hendes Barm,
og det var, som om hun evigt
havde hvilet i min Arm

Hendes Blik blev fjærnt i mit,
og det lukked sig og brast,
hendes Haand blev veg i min
og atter villende og fast.

Vi glemte alles Øjne,
Festens Lys og Festens Larm,
mens vi dansed, til hun ene
bares oppe af min Arm.

Og vi søgte bort fra Mængden,
og da vi blev ene to,
kyssed jeg to blanke Øjne,
hvor en fremmed Lykke lo.

Og jeg greb om hendes Nakke,
og jeg drak en dunkel Vin
af en hed og silkelæbet,
fremmed Mund, der skjalv mod min.

Da vi skiltes fra hinanden
i den morgenkarske Luft,
da begrov jeg dybt mit Ansigt
i et fremmed Legems Duft.

Og nu - ja, og nu - jeg hører
Trin i Vejens nye Grus - -
nej, det var blot En, der standsed
henne ved min Nabos Hus.

Først lidt ængstelig-forundret
skal Du se hvordan jeg bor;
jeg skal lytte til Din Sjæl,
og jeg skal høre Dine Ord.

Jeg skal være god imod Dig,
jeg skal favne Dig saa ømt - -
naar Du vaagner skal Du tro,
at Du vidunderligt har drømt.

Hvor er det skønt at vente En,
man endnu ikke kender - -
det var jo blot en natlig Stund,
jeg kyssede en fremmed Mund
og holdt et fremmed Ansigt
imellem mine Hænder - -
hvor er det skønt at vente En,
man endnu ikke kender.
</body>
</poem>

<poem id="juelaxel2019051925">
<head>
    <title>Vise om Kærlighed</title>
    <firstline>Hvor Du gjorde mig glad</firstline>
    <source pages="72-75"/>
    <quality>korrektur1,kilde,side</quality>
</head>
<body>
Hvor Du gjorde mig glad,
hvor jeg kyssed mig rig -
i Andagt i Skæmt
og i legende Svig -
til Dit Hjærte, som lo,
blev et blødende Skrig,

til bristende bølged
Din bævende Favn,
Du svared mig fjærnt,
naar jeg hvisked Dit Navn
og saa blev Du stille -
som Baaden i Havn.

Da kyssed jeg nænsomt
Dit rolige Bryst,
paa Knæ ved vort Leje.
Aa, intet er Trøst,
som dette: at eje
et hvilende Bryst.

Og intet er stolt,
som at kysse en Mund,
der lukker sig helt
i den fredfulde Stund,
i Kvindens forunderligt
barnlige Blund.

Min Hvile er længselsfuld
dragen af Led,
end skælver mit Hjærte,
jeg smiler derved,
blot jeg er den mægtige
Skaber af Fred.

Af Dit Favntag har varsomt
jeg viklet mig fri;
der fører til Elskov
en dølgende Sti -
jeg elsker den Verden,
der vandrer forbi.
- - - -

Med barnlige Hænder
gav Dit Hjærte Du hen,
Du bad mig saa blidt
om at blive Din Ven -
jeg kan ikke give
mit Hjærte igen.

Mit Hjærte er svimmelt
- som Stjernen, der faldt -
beruset af Stormen
og Havenes Salt - -
Aa, jeg kunde vandre
fra Dig og fra alt.

Hvormed skal jeg svare
Dit ordløse: giv - -
jeg kan løse lidt Tvivl,
jeg kan dæmpe lidt Kiv,
maaske hjælpe Dig lidt
i det farlige Liv.

Jeg kan handle det bedste
mod Dig, jeg formaar,
og gemme min Sjæl,
som Du ikke forstaar -
Herregud, hvor alene
i Verden jeg gaar.
- - - -

Javel, lille Pige,
nu sover Du trygt,
men dybt i mit Indre,
dèr strides saa stygt,
at Du vilde tro,
at mit Sind var forrykt.

Med et Kys vil jeg aabne
Din kærlige Favn,
mens jeg tager Dit Hjærte,
Du tager mit Savn,
og saa glider vi ind i
en solgylden Havn.
</body>
</poem>

<poem id="juelaxel2019051926">
<head>
    <title>Morgen</title>
    <firstline>Hør Tjener: sæt mig Bordet ud</firstline>
    <source pages="76-77"/>
    <quality>korrektur1,kilde,side</quality>
</head>
<body>
Hør Tjener: sæt mig Bordet ud
i denne Morgenstund;
jeg er en Vandrer langvejs fra
og hed i Hud og Mund,
nu vil jeg føle Morgenbrisen
kølig i mit Haar,
for Solen var fortærende,
ja, Solen, Du forstaar,
at hun var Solen i den Ørken,
hvor jeg ene vandred - -
Hvor det er godt at komme hjem -
her er saa mildt forandret.

Alting er blevet mere tyst
og mere roligt hèr,
hvor Vejen hviler, vogtet af
de gamle, stolte Trær.

Jeg ved ej hvad, men der er noget,
jeg nu helt forstaar,
jeg synes, jeg var underlig
naiv indtil igaar;
og blev jeg træt af mange Mil,
min Sjæl blev karsk og sund -
sæt ud det bedste, som Du har,
i denne Morgenstund.

Først drikker jeg en Skaal for Dig,
Du gamle, lune Fyr,
saa tømmer jeg mit Bæger
for Livets Æventyr,
og saa for den, der søgende
forlod alt det, der bandt,
og kun for hver en møjsom Mil
sin egen Søgen fandt,
som fik sin Sjæl for gamle Haab
brændt ud i Bund og Grund,
men dog kom frejdig hjem igen,
en dejlig Morgenstund!
</body>
</poem>

<poem id="juelaxel2019051927">
<head>
    <title>Du spørger - -</title>
    <firstline>Du spørger mig, hvorfor</firstline>
    <source pages="78-80"/>
    <quality>korrektur1,kilde,side</quality>
</head>
<body>
Du spørger mig, hvorfor
jeg maa elske Dig saa helt
trods Aar, der har slettet
og søndret og delt -

Aa, det var jo min Ungdom,
der tog Dig i sin Favn,
Aa, det var jo min Ungdom,
der hviskede Dit Navn!

Jeg længtes efter Dig,
som jeg længtes efter Fred,
og alt hvad der var Dit,
blev helligt derved.

Nej, intet i Verden
har givet mig Trøst,
som Dine smaa Hænder,
Dit Skød og Dit Bryst.

De svimlende Minder
jeg gemmer saa dybt,
de er som de Døde
i Kirkernes Krypt.

Mit Hjærte er Kirken,
mit Sind og min Aand
er underlig frigjort
for Timernes Baand.

Og Aar er som Dage
og Dage som Aar,
naar skælvende frem
for min Ungdom jeg staar.

Derfor kan jeg bede
om et Kys paa Din Kind
og ængstes for en Krusning

af Vrede i Dit Sind.
Og derfor maa bestandig
jeg elske Dig saa helt,
trods Aar, der har slettet

og sondret og delt.
Fordi det var min Ungdom,
der tog Dig i sin Favn,
fordi det var min Ungdom,
der hviskede Dit Navn.
</body>
</poem>

<poem id="juelaxel2019051928">
<head>
    <title>Din Glæde</title>
    <firstline>Hvor elsker jeg Din Glæde</firstline>
    <source pages="81-82"/>
    <quality>korrektur1,kilde,side</quality>
</head>
<body>
Hvor elsker jeg Din Glæde,
fordi den gør Dig god;
den bliver saa mangfoldig
i Dit Sind og Dine Hænder,
og hver en Gang Du glædes,
da ved jeg, at Du vender
Dig bort at søge nogen
at være mild imod -
hvor elsker jeg Din Glæde,
fordi den gør Dig god.

Hvor elsker jeg Din Glæde,
fordi den gør Dig klog;
den løser i dit Hjærte
for Ord, Du næppe kendte,
forundret maa Du tale om
det dejlige, som hændte,
der lægges paa Din Læbe
et varmt og fagert Sprog -
hvor elsker jeg Din Glæde,
fordi den gør Dig klog.

Du fødtes kold og fjendtlig,
og nøjsomt Du forstod,
at Livet mest er fattigt,
trods alle skønne Goder,
og mens Du aldrig købte
ved Livets Kræmmerboder,
hver lille Hjærtens Glæde
blev en Rigdoms Overflod -
hvor elsker jeg Din Glæde,
fordi den gør Dig god.
</body>
</poem>

<poem id="juelaxel2019051929">
<head>
    <title>De skilte</title>
    <firstline>Noget maa visne for andet, som gror</firstline>
    <source pages="83-84"/>
    <quality>korrektur1,kilde,side</quality>
</head>
<body>
Noget maa visne for andet, som gror -
langvejs og fjærnt fra hinanden vi bor
lidt efter lidt vil Du slette mit Spor.

Ikke i Lykke og ikke i Savn
gaar Du omkring og gør moderlig Gavn.
Fremmede Stemmer nævner Dit Navn.

Aarene veksler i Vinter og Vaar -
Dit Sind er som Dage og Nætter, der gaar,
medens Du løser og sætter Dit Haar.

Atter kan grønnes, hvad visnet vi tror -
sælsomt vi træder i Mindernes Jord
søvngængersikkert de slettede Spor,

staar dér en Dag hos hinanden igen,
spørger i Angst: mon Du mindes mig, Ven
vejrede Tiden det altsammen hen - -?

Er Du den samme, som den, jeg har kendt,
hvem er Du bleven, hvad er Dig hændt,
vis mig de Tanker, Du har mig sendt!

Naar vi ad Aare hinanden skal se,
hvem vil da græde og hvem vil mon lé -
Du eller jeg, eller begge - maaske -
</body>
</poem>

<poem id="juelaxel2019051930">
<head>
    <title>December</title>
    <firstline>Jeg vandred under Solen, jeg vandred under Maanen</firstline>
    <source pages="85-87"/>
    <quality>korrektur1,kilde,side</quality>
</head>
<body>
Jeg vandred under Solen, jeg vandred under Maanen,
jeg sejled over Havets forunderlige Blaanen,
og jeg har ejet Kvinder i sagtelig Daanen.

Og jeg har kendt de gode og jeg har kendt de onde,
og jeg har set de syge og jeg har set de sunde,
for Mennesker kom til mig med Hjærter og med Munde.

Forunderlig er Skæbnen, som Livet har mig kaaret,
thi stundom læger Sorgen, hvor Glæden har mig saaret;
af Smærte og af Lykke er jeg lige helt bedaaret.

Nu længes kun mit Hjærte mod det sene Efteraar,
naar Væden driver tungt igennem Birkens tynde Haar,
og gamle, stille Mennesker ad øde Veje gaar.

Og naar den blege Morgensol, som gennem Taagen vandt,
kan næppe tø den sprøde Is, som Nattekulden spandt
i Veje, som er furede, hvor Regn i Strømme randt

Naar alle søger mod et Hjem og Hi og Hule hen,
naar fattig Sjæl faar allermest Behov en kærlig Ven,
naar alt, som steg afjorden op, er blevet Jord igen.

Da kommer Du ved Aften, som saa ofte før Du kom,
Du lille, gode Hedning i en Verden, falsk og from,
Du lille, stolte Flygtning fra al Løgn og Usseldom.

Se, ængstelige Drag i al Din Glæde tegnet staar,
og ofte maa Du græde tyst, før Du til Smilet naar,
Du kender Livets Gang, og Du er selv som Livets Aar.

Af Fryd og Farver havde Vaar og Sommer Favnen fuld,
vi saa dem visne, svinde bort i Skær af falmet Guld,
vi selv skal brænde ud en Gang og atter blive Muld -

Aa, sammen vil vi søge al Naturens gode Trøst,
forblæst i Livets Storme og forbrændt i Livets Lyst,
vil jeg sove, bare sove ved Dit lille, gode Bryst.

Ja, længe vil vi sove - til den blege Morgenstund,
da Du stiger ved min Side op fra Søvnens dybe Bund
med Smil i Dine Øjne og med Graad omkring Din Mund.

Da vil jeg nænsomt kysse Dig, Din Pande og Dit Bryst,
og hviske Dig mit Hjærtes Tak for Smærte og for Lyst,
men mest fordi Du følger mig indtil den sidste Kyst.

Lad Verden længes larmende mod Sang og Sol i Maj -
mens Taagen driver ude over Mark og Sti og Vej,
for første Gang jeg hvisker: hvor jeg elsker - elsker Dig - -
</body>
</poem>

<poem id="juelaxel2019051931">
<head>
    <title>Hinsides de gyldne Taager</title>
    <subtitle>Kvinden</subtitle>
    <firstline>Aa Gudskelov for Nætter og for Dage</firstline>
    <source pages="88-92"/>
    <quality>korrektur1,kilde,side</quality>
</head>
<body>
Aa Gudskelov for Nætter og for Dage,
hver Soldag og hver Morgen graa, der gryr,
hver Kvæld jeg flyr - og længes kun tilbage
at søge Dig, der kan min Længsel tage,
i Livets Vrimmel gennem Livets Byer.

Ja, atter maa til Dig jeg søge ind -
og atter maa jeg bort med Smærte drage:
Du tog min Sansen og Du tog mit Sind,
men aldrig blev min Tanke ør og blind,
og aldrig kunde Du mit Hjærte tage.

For jeg, jeg har jo intet Hjærte mer,
det gav min Ungdom til sin fjærne Kvinde,
og sært og fremmed kun er alt, som sker,
og smærteligt det er, naar ,,Lykken'' lér
til mig, som længes kun mod <i>det</i> og <i>hende</i>.

Nej, aldrig kan jeg helt af Minde faa
min Ungdoms ranke Gang mod Livets Tinde,
min første Angst for ikke did at naa,
men én Gang som en gal at maatte gaa
evindeligt og søge efter hende - - -

Mens Himlen skifted mellem Sol og Skyr,
og Vejr og Vaar og Vinter skifted med,
i Drift med Timerne, der hastigt flyr,
berust af selve Livets Æventyr,
jeg svimled gennem Døgnene afsted.

Du blev et Skjulested, en fredløs fandt -
ja, giv mig ganske stille Dine Hænder -
fortvivlet Haab mig længe hos Dig bandt,
det var min Fejghed, der en Sejer vandt,
det er mit Liv, der knæler og bekender.

Jeg fandt Dig ad Din hemmeligste Vej,
som Dyret finder Byttet, det har vejret;
Du gav Dit Hjærte bævende til mig,
fordi jeg vandt saa ganske over Dig,
Ak, derfor er det, at Du helt har sejret.

Og døvet tungt i Duften af Dit Skød
har tit jeg favnet Dine stærke Lænder
kun for at glemme dybt i Dig min Nød;
imod mig selv jeg ondest mig forbrød -
det er mit Liv, der knæler og bekender.

I denne grusomme og søde Leg
har jeg min Ungdom helt og udelt givet
og Sejre vandt jeg, mens jeg Sejren sveg,
og derfor blev jeg baade stærk og veg
i Kampene for Æren og for Livet.

Men jeg maa - hvad jeg aldrig giver Ord -
i stride Tanker og i Tanker ømme,
ak, elske Dig, paa hvem jeg ikke tror,
og søge Dig, hvor Du i Verden bor,
fordi Du spejlet har min Ungdoms Drømme.

Men Du er Livet selv, foruden Ord
er Livets Love i Dit Væsen skrevet;
som Planten vokser Du af denne Jord,
Du folder Dig mod Solen ud og gror
og blomstrer, visner hen, og har kun <i>levet</i>.

Og Havet er Du lig, det store, øde -
selv farveløs, Du spejler Himlens Hvælv;
langt ude kan man kun sin Skæbne møde,
dér flyver trætte Fugle sig til Døde -
mens vuggende Du hviler i Dig selv.

Fra dunkle Dale og fra svimle Tinder,
fra Lundes Kølighed og Sletters Glød
afjordens Hjærte klare Kilder rinder
og smiler hen og hulker ud og svinder,
og bliver Intet i Dit dybe Skød - -

Men se, Veninde, se, nu er det Kvæld,
det skumrer, bliver tyst og Duggen falder;
leg siger Dig saa inderligt: Farvel -
Dig følge alle gode Skæbners Held -
jeg selv er træt, men fjærne Mile kalder.

Hvorhen jeg gaar - mod Syd, mod Øst, mod Nord -
jeg ved, hvad mine Øjne faar at se:
lidt andre Farver i de Blomsters Flor,
lidt andre Former i den samme Jord,
lidt andre Glæder - og den samme Vé.

Jeg møder intet, der min Søgen mætter:
de samme Hjærter slaar bag andre Skrud,
i Lys af Dage og i Ly af Nætter
de samme Søer og de samme Sletter,
de samme Skove, skabt af samme Gud.

Men jeg maa - hvad jeg aldrig giver Ord -
i stride Tanker og i Tanker ømme,
ak, elske Dig, paa hvem jeg ikke tror,
og søge Dig, hvor Du i Verden bor,
fordi Du spejlet har min Ungdoms Drømme.

I Nat vil jeg alene gaa min Gang
og finde mig et Sted, hvor jeg kan dvæle,
og lytte til de dunkle Træers Sang,
til Visen, som Gud digtede engang,
miskundelig, for de fortabte Sjæle.
</body>
</poem>

</workbody>
</kalliopework>

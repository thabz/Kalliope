<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1915" author="juelaxel" status="complete" type="poetry">
<workhead>
    <title>Vandringsmanden synger</title>
    <year>1915</year>
    <notes>
        <note>Teksten følger Axel Juel: <i>Vandringsmanden synger</i>, Gyldendalske Boghandel, Nordisk Forlag, Kbh., 1915.</note>
    </notes>
    <pictures>
        <picture src="1915-p1.jpg">Titelbladet til <i>Vandringsmanden synger</i> (1915) lyder ,,Axel Juel / Vandringsmanden synger // Gyldendalske Boghandel · Nordisk / Forlag · Kjøbenhavn og Kristiania / MDCCCCXV''.</picture>
    </pictures>
    <source facsimile="115308069479_color" facsimile-pages-num="110" facsimile-pages-offset="6">Axel Juel: <i>Vandringsmanden synger</i>, Gyldendalske Boghandel, Nordisk Forlag, Kbh., 1915.</source>
</workhead>
<workbody>

<poem id="juelaxel2019052401">
<head>
    <title>[Indledning]</title>
    <toctitle>[Indledning]</toctitle>
    <indextitle>Indledning</indextitle>
    <linktitle>Indledning</linktitle>
    <firstline>Jeg er hjemløs alle Vegne -</firstline>
    <source pages="9"/>
    <quality>korrektur1,kilde,side</quality>
</head>
<body>
Jeg er hjemløs alle Vegne -
en Gang skal jeg ensom segne,
men jeg priser mine Kaar!
Thi der drager os saa meget,
jeg er glad, jeg aldrig ejed -:
stundom mister den, der faar.

Mindets Trær er evigt grønne -
og det Gode og det Skønne
vil den Vandrende belønne,
thi det dejligste, vi faar,
alt det bedste, Livet giver,
visner hos os, naar vi bliver,
blomstrer for os, naar vi gaar!
</body>
</poem>

<poem id="juelaxel2019052402">
<head>
    <title>Fædrelandet</title>
    <firstline>Hvor Verden er mangfoldig</firstline>
    <source pages="11-13"/>
    <quality>korrektur1,kilde,side</quality>
</head>
<body>
Hvor Verden er mangfoldig,
naar unge Øjne ser -
men Lovene er enkle
bag det brogede, der sker.

Den unge higer langvejs ud
med sødt fortumlet Sind -
men Verden er i Blæsten,
der stryger om hans Kind.

For mig blev Verden lille,
imens jeg selv blev stor -
mit Land en lille Have,
der blomstrer imod Nord.

En lille, herlig Have,
hvor Søen glimter bag,
og Brisen kæmmer Kornet
over Høj og Bakkedrag.

Mit Hjærtes Offerlunde,
hvor mine Minder bor,
den inderligste Tone
i Verdens store Kor - -

Det er Din blide Tale,
Dit søde Strængespil,
der toned i den Elskov,
hvoraf mit Sind blev til.

Og det var under Suset
af lyse Bøgetrær,
min unge Sjæl fik Kvinden
saa smerteblandet kær.

Alene er jeg flygtet
til Din Skov og til Din Strand
kun den, der ikke elsker,
faar intet Fædreland.

Du lille, skønne Have,
der blomstrer imod Nord,
se, mine Drømmes Grave
er kastet i Din Jord.

Og hvad jeg dybest gemmer
af Lykke og af Nød,
det skal engang forstumme,
aa, Danmark, i Dit Skød.
</body>
</poem>

<poem id="juelaxel2019052403">
<head>
    <title>Fra Flække til Hovedstad</title>
    <firstline>Smaahuse - en Kirke</firstline>
    <source pages="14-17"/>
    <quality>korrektur1,kilde,side</quality>
</head>
<body>
Smaahuse - en Kirke -
en Borg og en Havn -
vor Verden: en Længsel -
en Vilje - en Favn.
En Daad og en Død
og en Duft af et Navn.

Som Barnet blev Mand,
blev en Flække til Stad -
de nynnende Toner
blev kædet til Kvad
med Ord, der gør baade
bedrøvet og glad.

Jeg vandrer og søger
at samle det Spil -
snart Brusen og Larmen,
der stiger, der <i>vil</i> - -
snart døende Toner
fra det, der var til.

Kaserner af Sten,
hvor de Lerhytter laa,
Vognlarmen, hvor forhen
har rislet en Aa,
og Gader, hvor fordum
en Landevej laa.

Hvor Skibenes Ankre
blev smeddet engang,
hvor kraftige Arme
den Forhammer svang,
nu lyder om Tryghed
den evige Sang.

En Hal med Maskiner,
et luende Baal,
en Evighedslampe
for Hjernernes Maal;
se, Hjulene rinder
som Strømme af Staal.

En hældende Rønne,
et usseligt Kræ,
for Nøden og Lasten
et kummerligt Læ -
snart knust under Storbyens
stensatte Bræ.

Dèr osede Lyset
bag smudsige Lin,
her siver det sødt
gennem Silkegardin,
og Gaden er stille
og fornem og fin.

Og Byen er pudset
og fejet og ren,
bredt ud for min Fod
er et Tæppe af Sten -
men ikke eet Spor,
hvor de Tusinder trén.

Her sukker en Grønning
langs svimlende Mur
- en Fugl, der blev stum
i et stængende Bur -
en hviskende Bøn
fra den frie Natur.

Aa, atter jeg træder
i Muld og i Grus,
mens Sangen fortoner
i Træernes Sus,
der fylder min Sjæl
med en styrkende Rus.

Min Sjæl, der blev ængstelig
stille og stum -
den rummede alt
i en eneste Sum -
jeg gik gennem Verden
i Tid og i Rum.
</body>
</poem>

<poem id="juelaxel2019052404">
<head>
    <title>Alléen</title>
    <firstline>I en stille, fornem Forstad</firstline>
    <source pages="18-20"/>
    <quality>korrektur1,kilde,side</quality>
</head>
<body>
I en stille, fornem Forstad
bor de Gamle, Trætte, Svage,
hører fjærnt en Storby larme
og de nye Tider jage -
til en gammel, fornem Forstad
har de trukket sig tilbage.

Se, naar Middagssolen skinner,
gaar de langsomt i Alléen,
overvejer, hvad de læste
i Aviserne til Teen -:
,,Alt det nye mangler noget,
noget bærende - Idéen - -''

Og de vandrer under Skyggen
af de gamle, lyse Linde,
mindes Tiderne, der svandt,
ser paa Tiderne, der svinde -
de, der selv er allerede
næsten kun et Navn, et Minde.

Ak, og disse gamle Træer
- hør, hvor svagt og sygt de suse -
taaler ikke Gadelivet,
Skyggen af de høje Huse -
de blev til ved Grøftekanter,
mindes Urtehaver bruse.

Og den Gamles Tanker glider
til de svundne Tider hen -:
,,Her gik Romantikens Digter
tit og talte med sin Ven,
saa de glemte det blev Skumring,
Aften, Nat og Gry igen -''

Foran Parkens Gitterlaage,
hvor Alléens Træer ender,
standser han og ser paa Uret,
førend han besindigt vender,
skærmer - til han naar i Skygge
Øjnene, som Solen blænder.

Inde over Byen straaler
høje Taarnes Guld og Kobber -
lille, som en Landsbykirkes,
er det Spir, der hæves over
Muren dér langs Kirkegaarden,
hvor de gamle Skjalde sover. - -
</body>
</poem>

<poem id="juelaxel2019052405">
<head>
    <title>,,Strøget''</title>
    <indextitle>Strøget</indextitle>
    <linktitle>Strøget</linktitle>
    <firstline>Disse Gader er slet ikke Gader</firstline>
    <source pages="21-23"/>
    <quality>korrektur1,kilde,side</quality>
</head>
<body>
Disse Gader er slet ikke Gader,
men en langstrakt og straalende Hal,
ikke luftige, fri Promenader,
men en Sal til et borgerligt Bal.

Og naar Blik søger Blik, og naar Smilet
lokker Smil om en fristende Mund,
føles det, som naar Hænder har hvilet
hos hinanden i Dansen en Stund.

Mens man skilles og mødes for atter
at glide hinanden forbi,
mødes Øjne i Smil og i Latter -
thi i Glæde er Hjerterne fri,

Snart i Hast, snart i ængstelig Dvælen,
i et Nik, i et Blik, i et Smil
denne hemmeligt tilladte Stjælen,
snart i fri, snart i ridderlig Stil.

Hvem er Du, jeg har set Dig saa ofte,
og hver Gang blev mit Hjerte beklemt,
hvor Dit Ansigt er fint - og Din Hofte -
smil dog til mig - er det da saa slemt -

Hvem er Du, er Du En af de mange,
som jeg altid og aldrig skal se -
hvorfor gør denne Tanke mig bange -
ja, hvorfor - jo, jeg tror at maaske - -

Se, nu standser de to at betragte
dette Vindu med fint Broderi -
men en Dag vil de Gaden foragte
og søge den lønlige Sti - -

Nej, det er ikke Gader og Huse
- hvem ser vel saa højt som et Tag -
denne mylrende Menneskeruse,
der lokker sin Stime hver Dag.

Lille Guldfisk i Sildenes Stime,
lille unge, bedaarende Barn:
husk, den Fisker, han kender sin Time
og gaar ud for at røgte sit Garn!

Men naar Natten har aabnet sin Sluse,
naar de blændende Blus er brændt ud,
og naar Gaden er Stenbro og Huse -
gaar den ensomme Allemands Brud.

Denne Stakkel, af Glæden bedraget,
der søger mod Glæde paany,
mens hun driver i Bølgeslaget,
der vugger fra Kvæld til Gry - -
</body>
</poem>

<poem id="juelaxel2019052406">
<head>
    <title>Stævnemødet</title>
    <firstline>Kan Du huske hendes Øjne</firstline>
    <source pages="24-26"/>
    <quality>korrektur1,kilde,side</quality>
</head>
<body>
Kan Du huske hendes Øjne,
aa, saa dybe og saa bløde
hvor det smerted i Dit Hjerte,
som det skulde Lykken føde - -
Møder vi vor egen Længsel,
i det første Stævnemøde -?

Ja, hun var min egen Længsel,
jeg en ydmyg Triumfator,
hun var selve Lykkedrømmen,
jeg var Elskovs Imperator,
da jeg fik det første Kys
bag en støvet Elevator.

Siden møder vi kun Kvinder -
og for hvert et Stævnemøde
føler vi, at vi for Lykken
dyrt og bitterligt maa bøde,
thi vort Hjerte, ak vort Hjerte
holder sagte op at bløde.

Naar vi ser paa Gadehjørnet
disse ganske unge to,
mindes vi - som En der tænker
paa sin tabte Barnetro;
og vi lader, som vi smiler,
men vi løj, i Fald vi lo.

Ak, vi lyver altfor ofte -
dybt i Gøglets Sjæl jeg ser,
at den sørger, naar den mindes,
men kan glemme, mens den ler -
jeg vil gaa min Vej fra Mængden,
jeg vil ikke vide mer!

Og jeg beder Afrodite:
se, jeg angrer, og jeg soner,
giv mig blot en lille Aften
mine Ungdomsillusioner
for Alverdens Elskerinder,
alle Kærester og Koner.

Lad mig tro paa et Par Øjne,
aa, saa dybe og saa bløde,
lad det smerte i mit Hjerte,
som det skulde Lykken føde -
lad mig mødes med min Længsel
i et bange Stævnemøde.
</body>
</poem>

<poem id="juelaxel2019052407">
<head>
    <title>Circus</title>
    <firstline>Træt af Gadens tamme, blege</firstline>
    <source pages="27-28"/>
    <quality>korrektur1,kilde,side</quality>
</head>
<body>
Træt af Gadens tamme, blege
Afart generis humani,
gaar jeg under Lysreklamen
ind i Cirkus Sarassani
for at se den dunkle Vildskab
gøres Vildskab underdanig.

Og et Forhæng gaar til Side
for en underlig Kvadrille:
plumpe Elefanter danser
næsten yndigt over Tilje,
deres tunge Vældes Styrke
tvang en fræk og sikker Vilje.

Dybt forhaanet Dyrets Konger
Narres Værk for Pøblen øver,
hvert et Trin er Had og Smerte,
som Morfin og Frygt bedøver,
kun i korte Øjeblikke
brøler de, at de er <i>Løver</i>.

Stolt og ensom Dromedaren
vandrer frem, som mellem Døde,
skuer fjernt igennem Rummet,
som om her var mere øde
end Saharas Ørkenflade
under Allahs Aftenrøde.

Skrigende af Muskelglæde
ti Araberdrenge leger,
løbende omkap med Døden,
flaksende som rappe Eger -
staar tilsidst paa Skuldren af den
ibenholtpolerte Neger.

I Parkettet, fremadbøjet,
hvid og fin en Kristen-Pige,
blidt som Kærtegn dyb Forundring
former Mundens bløde Vige -
sært, hvad der er til i Verdens
brogede og skønne Rige!
</body>
</poem>

<poem id="juelaxel2019052408">
<head>
    <title>Mod Solen</title>
    <firstline>Saa gik der for vor Sjæl et Aar</firstline>
    <source pages="29-30"/>
    <quality>korrektur1,kilde,side</quality>
</head>
<body>
Saa gik der for vor Sjæl et Aar
- vi regner det fra Vaar til Vaar -
lidt nærmere ved Støvet,
ved Jordens kolde, mørke Skød
vi længes efter Solens Glød
og Blomsterne og Løvet.

Thi Aar kan ikke ælde os
og Vinter ikke fælde os,
hvor dybt vi end bedrøves,
hvis Glæden byder Sorgen Trods
og er den dulgte Kraft i os,
som i et Træ, der løves.

Men sørger Du, naar Vaaren lér
og føler ingen Glæde mer
dybt i Dit Væsen stige,
da skal Du gemmes under Muld,
mens Blomster af det unge Kuld
gaar frem i Lysets Rige.

Vi beder Dig, Vidunder-Vaar:
lad den, der imod Graven gaar,
værkbruden, ved sin Krykke,
aa, lad ham føle end en Gang,
som da han med et Sind, der sang,
gik om og lo af Lykke!
</body>
</poem>

<poem id="juelaxel2019052409">
<head>
    <title>Foraaret kalder</title>
    <firstline>Nu lukkes Dør og Vindu op</firstline>
    <source pages="31-33"/>
    <quality>korrektur1,kilde,side</quality>
</head>
<body>
Nu lukkes Dør og Vindu op
i Gaden og i Gyden -
det bruser over Træets Top,
vi lytter efter Lyden - -
den første længselsfulde Trop
af Sangere fra Syden!

Og Sind og Hjerte aabner sig
- som Knopperne paa Grene -
Aa, Foraarssol, hvad kan Du ej
med gyldent Skær forlene!
i haardest Sind Du finder Vej,
- som Blomsten mellem Stene -!

En Brise, blid som bløde Lin,
en Luft, der Syge læger -
jeg drikker den, den er min Vin,
og Rummet er mit Bæger!
Aa, nu er Livets Lykke min,
og flyr den, blir jeg Jæger!

Se, Baaden slæbes fra sit Hi
- nu staar dens Køl i Sandet -
om den blev sprukken som en Si,
den læges dog i Vandet,
nu er dens onde Tid forbi -
en Baad blir læk paa Landet.

Og Sejlet er til Tørring lagt,
af Vintervæden plettet;
nu hvidner det ved Lysets Magt,
af Solens Varme mættet -
se, før det rigtig var dens Agt,
af Længsel Baaden letted -

Vi længes bort fra Hus og By,
naar vi har Vaar fornummet -
vort Sind er som en Foraarssky,
der sejler højt i Rummet -
og hør den Sang fra Kvæld til Gry,
hvor før alt var forstummet.

Naturen er et Moderskød,
min Søster og min Broder!
Bliv ikke bleg i Sind og Lød
i Livets Kræmmerboder,
men le og græd i Lyst og Nød
som Barnet hos sin Moder!
</body>
</poem>

<poem id="juelaxel2019052410">
<head>
    <title>Foraarsnat</title>
    <firstline>Jeg elsker Skumringsstunden</firstline>
    <source pages="34-36"/>
    <quality>korrektur1,kilde,side</quality>
</head>
<body>
Jeg elsker Skumringsstunden,
naar Dagens Larm blir dulmet,
og Foraarsluften suger ind
og mætter sig med Mulmet.

En aandeagtig Time,
hvor alle Farver flygter
for det matte Genfærds-Lys
fra Dag og Mulm og Lygter.

Da gaar jeg bort fra Byen
- imens den skifter Dragten -
før kunstigt Lys, før Mennesker
igen har taget Magten.

Ud, hvor det bløde Mulm fra Vest
uhindret sig fortætter
og tegner Silhuetter op,
imens det Farver sletter.

Kun, hvor en Lygte lyser svagt,
vemodigt, isoleret,
har Hækken dæmpet Skær af Grønt
og straalende lakeret

er Træets Knopper - Rederne
for foraarsgale Unger,
se, nogle rækker dristigt ud
smaa friske, grønne Tunger.

Jeg hører Byen mumle fjærnt -
Forstadens Veje fører
i Mørket ud som magtesløse
Lys fra Projektører.

Og Himlen hvælver sig saa dyb
med sine Stjerner, alle -
de tindrer frem, de skælver angst,
som var de ved at falde.

Langt borte ulmer Ruder mat
af Ild, der snart skal slukkes,
mens Søvnens Mørke sænker sig
og trætte Øjne lukkes.

Jeg vandrer længe, vandrer langt,
af Fred og Træthed dulmet -
mit Sind er som en Aftenstund,
der mætter sig med Mulmet.
</body>
</poem>

<poem id="juelaxel2019052411">
<head>
    <title>Langs Haverne</title>
    <firstline>Jeg har vandret hele Natten</firstline>
    <source pages="37-39"/>
    <quality>korrektur1,kilde,side</quality>
</head>
<body>
Jeg har vandret hele Natten,
jeg gik bort i Aftenfred -
og nu strømmer Foraarsgryet
over Landevejens Bred
som et Hav, hvis friske Bølger
bliver ved og bliver ved.

Fra et Hus ved Landevejen
gaar en Mand i Haven ud -
jeg kan se det i hans Ansigt,
at han møder Vaarens Gud.

Og se Kvinden, som staar bøjet
- i sit lyse Klædebon -
over Blomsten, hun har plukket,
se, hvor skønt et Skær af Aand;
hun ser ud, som om hun holdt et
yndigt Ansigt i sin Haand!

Hun vil tale om sin Glæde,
vender sig imod ham om -
i et Nu hun føler dunkelt,
at hun selv af Jorden kom!

Jeg maa standse og betænke,
hvad jeg inderligt erfor:
Alt for lidt og alt for meget
om sig selv saa mange tror -
hvad var vi, om vi blev vejet
mod en Spade Foraarsjord!

Flere Parker, flere Haver,
mere Muld og Himmel blaa,
at Naturens rene Glæde
kan de syge Hjerter naa!
Over Jord imellem Planter
blir vi smukke af at gaa.

Lad Naturens rene Glæde:
Blæsten, Solen - blive Din,
da er Brødet godt at æde,
da er Vand som liflig Vin!

Lad os blive i vort Indre
som Naturen selv, der gror
- meget mer og meget mindre
end vi i vort Hovmod tror -
saa vi aabner os mod Solen
som en Blomst i Vaarens Jord!
</body>
</poem>

<poem id="juelaxel2019052412">
<head>
    <title>Det er den søde Sommer - -</title>
    <firstline>Det lider imod Natten</firstline>
    <source pages="40-42"/>
    <quality>korrektur1,kilde,side</quality>
</head>
<body>
Det lider imod Natten
og Duggen driver paa,
Vejrmøllens tunge Vinger
gaar sagteligt istaa.

Det er den søde Sommer
med lydløs Dans af Myg
i krydret Duft, der driver
som Mosekonens Bryg.

Højt over Vejen lukker
sig Løvet som en Hal,
og Græsset skjuler Grøften,
der grov sig dyb og smal.

Og Vandringsmanden standser,
helt graa af Vejens Støv - -
det sortner mellem Stammer,
det skumrer under Løv.

Til Hegn og Haver sniger
sig Mulm fra Vej og Sti -
de Huse synes sovende
at segne dybt deri.

Men Kirkegaardens lave Mur,
den lyser frém saa hvidt -
en gammel knoglet Haand, der holder
skærmende om sit.

Og Vandringsmanden bøjer sig
- som lyttede han - frem - -
han hører fjernt et Hestetrav,
en Vogn, der skramler hjem.

Han ser sig om, hvor Mørket
sletter Vandringsmandens Spor -
det eneste der bliver
af hans Gang paa denne Jord.

Han støder som i Harme
sin Stok i Vejens Grus,
<w>vil</w> ikke tømme Bægret -
med den søde Vemods Rus.

Men gaar igen med gode Skridt
og linder til sin Gang
som kæk og munter Følgesvend
en gammel Vandrersang.
</body>
</poem>

<poem id="juelaxel2019052413">
<head>
    <title>Sommernat</title>
    <firstline>Farverne segner i Mulmets Favn</firstline>
    <source pages="43-44"/>
    <quality>korrektur1,kilde,side</quality>
</head>
<body>
Farverne segner i Mulmets Favn,
alt Løv bliver eet, naar det skumrer;
jeg kan ikke skelne en Blomst ved Navn
de har gemt deres Ansigt og slumrer.

Skovbrynet sortner tungt som en Sky,
svagt vugger en Poppel derover -
Ungbirken dølger sin Hvidhed bly,
den drømmer om Solen - og sover.

Blomsterkalkens solhede Rus
svales af Duggens Væde -
alt slumrer hen i et sygnende Sus
og i Duften af Dagens Glæde.

Som Troldtøj, der sneg sig til Mørkets Egn,
en Klynge knortede Pile -
der vaagner en Fugl i et duftende Hegn
og pipper sig søvnigt til Hvile.

Hvad driver imod mig i Nattens Luft -
jeg standser og nævner et Navn - -
vækkede Vildrosens Vin-Æbleduft
en Verden af Længsel og Savn - -

Gaar jeg nu atter min Ungdoms Vej,
træder den glemte S ti - -
bare en Duft - saa møder jeg Dig -
intet, der svandt, er forbi.

Mister vi det, som vi nødigst vil -
en Trolddom i Sjælene bor;
saa rig er dens Magt, at en Verden blir til
ved en Duft, ved et eneste Ord!

Lad blomstre og visne og dufte igen
i Nattens velsignede Væde -
selv vil jeg segne i Mørket hen
i Duften af Sorg og af Glæde - -
</body>
</poem>

<poem id="juelaxel2019052414">
<head>
    <title>Naar Løvet falder</title>
    <firstline>Højt i min Haves højeste Træ</firstline>
    <source pages="45-47"/>
    <quality>korrektur1,kilde,side</quality>
</head>
<body>
Højt i min Haves højeste Træ
samles de fløjtende Stære,
Skare paa Skare forlader dets Læ,
prøver, om Vingen til Rejsen kan bære.

Og til et mægtigt, jublende Kor
mødes de prøvede Klynger,
fløjter Farvel til det skumrende Nord -
det er, som Træet mod Himmelen synger.

Pludselig tier dets svimlende Sang,
og som en Sky fra dets Krone
tusinde susende, spilede Fang
stævner ret Syd mod en mildere Zone.

Hør, hvor det varsles, det voksende Vær -
Efteraarstiden er inde!
Raadvilde rokker forstummede Trær,
Grenene famler omkring sig i Blinde.

Næppe har Sol til den falmede Jord
smilet, før Dagene hælder -
Mennesker samles ved Bog og ved Bord -
fint dufter Frugten fra Kammer og Kælder.

Tidligt der tændes i Huse og Hjem
stænges for Gaard og for Stue -
dristigt ved Kvæld glider Pindsvinet frem,
sært som en vandrende Muldvarpetue.

Kragerne synger med lidet Gehør,
alting saa fattigt forkommer,
Dugdraaben glimter i lasede Slør,
spundne ved Nat af den flyvende Sommer.

Men er der falmet og fugtigt og raat,
hvor Solen i Farvepragt spilled -
Mestrenes Mester, der maled i Graat,
lagde sin Sjæl i det taagede Billed.

Efteraar, giv mig Din kølige Aand,
naar Dagens Glæder blir knappe -
lær mig at kysse den koldeste Haand,
som nu en Flig af Din falmede Kappe.
</body>
</poem>

<poem id="juelaxel2019052415">
<head>
    <title>I Høst</title>
    <firstline>Hvor en Kornmark gyldent bølged</firstline>
    <source pages="48-50"/>
    <quality>korrektur1,kilde,side</quality>
</head>
<body>
Hvor en Kornmark gyldent bølged,
Aks mod Aks i lønlig Gammen,
staar de nu i spredte Klynger,
tæt og bange flygtet sammen.
Tidligt Dagen gaar paa Hæld,
og de sidste Roser dufter
muggent som et Ligkapel.
Koen endnu silde tøver
i den klamme Kløver.

Al Naturen gav sin Grøde -
ingen Stængel Blomstring mægter.
I de sidste Solstrejf danser
Regn som hvide, smaa Insekter.
Under Fuchsiens Blomsterklokker
hænger vinterklædte Humier,
mellem Grøftekantens Ukrudt
gaar en Ged og gumler.

Bonden ser mod Aftenhimlen,
men den giver ringe Trøst,
lover ikke Sol og Tørring
af den gennemvaade Høst.
Lo og Lade venter tomme
Lønnen for hans Slid og Stræv,
Duggen glimter højt i Gluggens
dunkle Tragt af Spindelvæv;
sælsom Flagermusen hænger
under Tagets Stænger.

En for en de glade Stemmer
tier i det store Kor -
snart er kun een dyster Tone:
Vindens Brusen om vor Jord.
Og jeg synes Livet sidder,
svøbt i Dødens kolde Gus,
mæt af Dage, ensomt, ældet,
i et ensomt Hus.

Og jeg lytter, sært bevæget -
hør: en evig Visdom bor
i den dybe Salmetone:
Rummets Nynnen uden Ord.
Afført Somrens Festdragt bliver
Vej til Vej og Land til Land;
nøgtern, stærk og rejserede
bli’r et Mandfolk <i>Mand</i>.

Jeg har smilet, jeg har nynnet
til de glade Toners Spil,
men i Efteraarets svale,
stolte Visdom blev jeg til,
lærte dybt at elske Livet,
kendte i det kolde Sus,
at et Hjærte er en Ensom
i et ensomt Hus.
</body>
</poem>

<poem id="juelaxel2019052416">
<head>
    <title>Efteraarsstorm</title>
    <firstline>Bladene blafrer uroligt og vildt</firstline>
    <source pages="51-52"/>
    <quality>korrektur1,kilde,side</quality>
</head>
<body>
Bladene blafrer uroligt og vildt,
Grenene gynger saa bange,
værgende for sig, gribende ud
søgende noget, de ikke kan fange.

Inde i Skoven bruser et Hav,
stiger de vældende Vande,
brydes og synker - Dønningen dør,
glidende bort imod fredfulde Strande.

Himlen er søndret i splittede Skyer,
slaaet til drivende Flager -
henne ved Korsvejen duver en Pil
som midt i Strømmen en vuggende Vager.

Vejene binder klæget og tungt
Fodtrin, der forhen var rappe.
Bladene driver i Hjulsporets Bæk -
Vandreren standser og samler sin Kappe.

Ude i Aftenens vældende Mulm
ulmer et Lys i en Rude
En, der er træt af det sludfulde Liv
strækker sig mødig og godt paa sin Pude.

Vandreren føler dybt i sin Sjæl
- og dog saa langt i det Fjerne -
noget, der lever inderlig tyst,
trygt, som en rolig og sikker Lanterne.

Ser for sin Tanke et sovende Hus,
hører et Hjærte, der banker,
tænker paa hende, der var som en Havn,
og som for Skibet et holdende Anker.

Vandreren strider mod vældende Vejr
og mod sin daarede Hjerne - -
skimter imellem de svajende Trær
atter sin Kurs mod den evige Stjerne.
</body>
</poem>

<poem id="juelaxel2019052417">
<head>
    <title>Ved Efteraar</title>
    <firstline>Nu skygger dunkle Skyer over</firstline>
    <source pages="53-55"/>
    <quality>korrektur1,kilde,side</quality>
</head>
<body>
Nu skygger dunkle Skyer over
    Fjord og Sø,
og Vinden løsner Blad for Blad:
    bliv Muld og dø!
Tungt driver over Eng en Duft
    af Hegn og Hø - -

Og Regnens Strømme fører bort,
    hvad Døden brød -
det fine Blad, der gav saa kort
    sin Duft saa sød -
alt segner hen med falmet Lød
    i Jordens Skød.

Se, bred og kølig Landevejen
    strækker sig
som bag et Skib, der sejled bort
    en Kølvandsvej -
vi synes, det tog Glæden med
    fra dig og mig - - -

Vi spejder ud og kommer til
    at tænke paa,
at vi er hjælpeløse som
    de Blomster smaa;
vi foldes ud i sælsomt Skrud
    for at forgaa.

Da sker det underfuldt i samme
    Vemodsstund,
at Livet taler dæmpet fra
    Dit Væsens Grund -
en Glæde god som Kysset af
    en kærlig Mund!

Vi elsker Livet, naar det lyder
    vore Krav,
og endnu mer for hvad det tog
    med Død og Grav,
men evigt elsker vi kun det,
    det aldrig gav.

Drøm, Længsel, Haab - vi elsker evigt
    disse tre!
Opløft Dit Sind - højt som et Barn,
    at det kan se,
og glemmende, hvad der gør ondt,
    mod Solen lé!
</body>
</poem>

<poem id="juelaxel2019052418">
<head>
    <title>Vinteraften ved Skoven</title>
    <firstline>Nu kommer Uglen frem</firstline>
    <source pages="56-58"/>
    <quality>korrektur1,kilde,side</quality>
</head>
<body>
Nu kommer Uglen frem
i Gavlens mørke Glug,
saa fjederlet og uden Lyd
som Sneens hvide Fnug,
der daler tyst og lægger sig -
en Vinter-Aftendug.

Det graaner over Veje,
det sortner under Trær,
og Huse blir saa mørke
i det vege Skumringsskær,
som havde selve Natten
allerede vandret dèr.

Paa Skovens hvide Bakker
en Skare Ungdom lér
og leger, til den neppe
kan skimte noget mer,
og kun de hede Kinder
kan kende, at det sneer.

Med Skier og med Slæder
gaar det hjemad to og to -
nu ringler Kaneklokker -
nu gungrer Aaens Bro - -
det sidste Raab, den sidste Støj:
En, der af Ungdom lo -

Fra Bakkekammen lytter
den ængstelige Hind,
den gode Stilhed glider
i Skovens Mørke ind,
hvor Aaen er en Stribe
udvidsket Maaneskin.

Da skimter Vandringsmanden
bag det fine Grenenet
paa Himlens sortblaa Mørke
en taaget Dæmringsplet.
han smiler, mens hans Hjerte
og Gang blir glad og let.

Se, Mørket hist begynder
saa sagteligt at tø -
først er det som paa dunkelt Hav
en liden sneklædt Ø,
saa glider Maanen gylden frem
i sølvertaaget Sø.

Og Vandringsmanden kender
i sit Hjertes Aftenro,
som bryder noget frem
og gir sig frejdigt til at gro -
det var hans dybe Glæde,
der ganske dæmpet lo - -
</body>
</poem>

<poem id="juelaxel2019052419">
<head>
    <title>Til En, der skal giftes</title>
    <firstline>Vi skal aldrig mere mødes</firstline>
    <source pages="59-61"/>
    <quality>korrektur1,kilde,side</quality>
</head>
<body>
Vi skal aldrig mere mødes
i den nattestille Gade,
hvor Du tænksom og alene
paa et Hjørne tog Dit Stade
for at grunde over noget,
som vi siden sammen fandt,
imens Gryet over Byen
Dagens hvide Dæmring spandt.

Kan Du huske, naar vi vandred
i den friske Morgendug,
hvor fra Vejens Træer lød
de første Fuglepip og -Kluk -
eller triste Forstadsgader
gav en Genlyd af vor Glæde -
hvor vi talte muntert sammen -
for det er saa dumt at græde.

Og vor unge Visdom voksede
saa godt i Nattens Mulde
- skønt den skælvede en Smule
imod Morgengryets Kulde -
og vi ødslede med Løfter,
gav hinanden vore Ord:
vi vil altid vandre frie
over denne sære Jord!

Lige festlig og frimodig
i et Selskab gamle Tanter
mellem Toldere og Skøger
eller alle Slags Bakkanter,
uden Skel for Lys og Mørke,
drog bestandig fri og fin
mellem Vennernes Oaser
Du, en sælsom Beduin.

Herregud, nu skal jeg se Dig,
naar Du tripper Dig ,,en Tur'',
imens Døren utaalmodigt
staar paa Klem i Hjemmets Bur,
og Du stadig adspredt kigger
til det Satans Lommeur,
der er blevet som en Fjende,
altid snigende paa Lur.

Eller træffe Dig ved Teen
mellem Fætre - Onkler - Tanter -
hvor Du altfor rar og venlig
læmper lidt paa alle Kanter
til Du næppe kendes mere
ved Din Ungdoms Sorg og Glæde.
Jeg vil smile, jeg vil smile -
for det er saa dumt at græde.
</body>
</poem>

<poem id="juelaxel2019052420">
<head>
    <title>Jul</title>
    <subtitle>1914</subtitle>
    <firstline>Aartusinder intet forandrer</firstline>
    <source pages="62-64"/>
    <quality>korrektur1,kilde,side</quality>
</head>
<body>
Aartusinder intet forandrer -
Træerne visner - og gror -
vandrende Vismænd vandrer
i hengangne Vismænds Spor -
Augustus er død - Augustus
holder sit Mandtal paa Jord!

Herodes er angst for at miste
sin Magt, hvis den mægtige kom
Pilatus fælder med Liste
sin fejge og kløgtige Dom -
og se: Farisæernes Skare,
skriftklog og hjærteløs from.

Broderen føler med Svimlen,
han drives til Brodermord:
,,<i>Hans</i> Offerrøg stiger mod Himlen,
og min driver lavt over Jord -''
Fred er kun hvilende Vaaben,
og Had blusser frem ved et Ord!

Stjernehvælvet bevarer
for evigt alt Livs Horoskop:
i et Nu kan de jublende Skarer
vorde en jamrende Hob,
den Sunde kan kende sig slagen
med Sot og med Syge som Job!

Døden skal gaa i Din Have
og røre Din blomstrende Fryd,
Marken skal tues af Grave,
Laser skal være Din Pryd -
Din Harpe skal sitre med Sorgen
og Fløjten med hulkende Lyd.

Det skabende Menneskesnille
lærer sig mangt at forstaa -
at det Onde, vi slet ikke vilde
saa ofte er det, som vi <i>maa</i> - -
det grunder til evige Tider
vi syndige Vismænd paa.

Men se - det var Hyrdedrenge,
der bragte det store Bud,
mens Stjernen paa Himmelens Enge
sletted Forbandelsen ud:
vi frelses af Kærligheden,
for den er vor Gave fra Gud.
</body>
</poem>

<poem id="juelaxel2019052421">
<head>
    <title>Midsommer i Danmark</title>
    <subtitle>1915</subtitle>
    <firstline>Mens vor Tanke og vort Hjerte</firstline>
    <source pages="65-67"/>
    <quality>korrektur1,kilde,side</quality>
</head>
<body>
Mens vor Tanke og vort Hjerte
er mod Kampen vendt,
hvor ved Hadets vilde Vagtbaal
Verden vaager spændt,
Fredens Blus paa Bavnehøje
blir i Norden tændt.

Se, det er den danske Sommer,
mærk den blide Duft
af de milde Blomsters Aande
i den svale Luft -
ikke Jubel - dæmpet Glæde,
Skønhed og Fornuft.

Paa den fede Ager græsser
Kvæg i Ro og Mag.
Som to Venner mødes Dag
med Nat og Nat med Dag,
ret som Virksomhed og Hvile
under Fredens Tag.

Hvor et straatækt Forraadskammer
ud mod Vejen staar,
gjort af spæde Graners Stammer,
nær den brede Gaard,
farer Hunden frem og glammer
som af Ulivssaar,

blot den fredelige Vandrer
gaar sin stille Gang,
til han skjules under Lundens
tætte Bladehang,
hvor han hilses af de Fugles
Pip og Kluk og Sang.

Danmark, fra de fjerne Tiders
barske Kæmpelag
var Du med i Daad, der mindes
til den sidste Dag -;
Danmark, Du er skøn og liden -
nu er Fred Din Sag.

Held Dig, at Din Ungdom glædes,
denne Sankte Hans
fletter Dig - imens der trædes
let og munter Dans -
ikke Laurens tunge Blade,
men en Blomsterkrans!
</body>
</poem>

<poem id="juelaxel2019052422">
<head>
    <title>Moderen</title>
    <firstline>Trofast som en Muld, der nærer</firstline>
    <source pages="68-69"/>
    <quality>korrektur1,kilde,side</quality>
</head>
<body>
Trofast som en Muld, der nærer
Mælkebøtten som Violen,
sine Børn en Moder bærer,
skønt hun véd, at Livet lærer:
de forelsker sig i Solen.

For at fostre Fremtids Slægter
kan hun glemme, hvad hun led,
uden Suk og uden Klager
blive som en fattig Ager,
trist og graa for Evighed.

Kan det gavne Barnets Lykke,
ofrer hun med Glæde sin;
er det vraget alle Vegne,
for en Ukrudtsblomst at regne,
siger hun: han er dog <i>min</i>.

Du, der vis af rig Erfaring
ikke Kvindens Væsen tror -:
hendes Troskab er en anden,
hun er tro mod Sædemanden
ved at elske det, der gror!

Manden er kun for en Kvinde
- trods Alverdens Kærlighed
En, hun traf, en fager Vandrer,
<i>Tiden</i>, der sig selv forandrer,
<i>Barn</i> er hendes <i>Evighed</i>.
</body>
</poem>

<poem id="juelaxel2019052423">
<head>
    <title>Barnets Sjæl</title>
    <subtitle>(Paa Børnehjælpsdagen 1915)</subtitle>
    <firstline>Et Liv af Evighedens</firstline>
    <source pages="70"/>
    <quality>korrektur1,kilde,side</quality>
</head>
<body>
Et Liv af Evighedens
mørke Muld -
en Drømmeverden
dybt forventningsfuld -
giv den idag et Skær
af Foraars-Guld!

Da gør Du, Voksne,
Dit i Tide til,
at naar den vaagner,
kan og véd og vil,
lidt Lykke glimter
i dens Evners Spil.

Husk: hvad der ved
Din Barnesjæl har rørt -
alt, hvad Du ubevidst
har set og hørt -
det har Du med Dig
gennem Livet ført!
</body>
</poem>

<poem id="juelaxel2019052424">
<head>
    <title>Landsbykirkegaard</title>
    <firstline>Trætte Vandrer, stands Din Gang</firstline>
    <source pages="71-74"/>
    <quality>korrektur1,kilde,side</quality>
</head>
<body>
,,Trætte Vandrer, stands Din Gang,
hvad har Du at ile med -
har Du endnu mange Mile,
før Du naar Dit Hvilested - -

Stands hos mig og Du vil høre
Evighedens milde Stemme,
Du, der iler, iler rastløs
som en Tanke, der vil glemme -

Hør den Lyd af fjerne Vogne -
alle Byer, alle Sogne
samles ad en fælles Vej,
kommer hid engang til mig.''

Og jeg standser, mens jeg lytter:
Kirkens gamle Urværk slaar -
og jeg vandrer ind ad Laagen,
som af Ælde aaben staar.

Dybt i Skyggen af den røde,
ludende og sprukne Mur
gror i Fugt og frodig Skimmel
alskens vild og skøn Natur.

Klokketaarnets Egedør,
som - jeg tænker - pryded før
med sin stærke Fyldings Tavl
Kirkens dunkelrøde Gavl,

var ej stængt i Aar og Dage,
men den frie, vilde Vind,
Svale, Ugle, Spurv og Krage
flyver uden Hindring ind.

I en Bunke vissent Kvas
- forhen altfor vildt Buskads -
spinder Edderkoppen tryg
og i Døren danser Myg.

Mærket af den Ringers Greb
hænger ned et Hampereb,
tvundet som jeg sikkert ser,
ingen tvinder Hampen mer.

Vinden blader sig igennem
Poplens haarde Løv og letter
Birkens Slør af fine Grene
og af stumme Pailletter

fra den jomfruspæde Stamme,
pusler lidt ved Hækkens Ramme
over alle disse Grave.
Al Naturen er en Have!

Livet smiler trods de Døde.
I den sene Sommerdag
holder Stære Elskovsmøde
under Taarepilens Tag.

Gemt i Gærdets tætte Ukrudt
pusler det af Kryb og Dyr -
Her er Sælsomhedens Andagt,
som i glemte Æventyr.

Og for alle trætte Tanker
aabner sig en kærlig Favn:
denne underlige Visdom
uden Ord og uden Navn,

der kan slette, sporløst slette,
hvad et Hjærte længe led,
som - javist - som Tiden slettes
sporløst ud af Evighed.
</body>
</poem>

<poem id="juelaxel2019052425">
<head>
    <title>Kroen ved Landevejen</title>
    <firstline>Hvor Hesten begynder at sakke</firstline>
    <source pages="75-78"/>
    <quality>korrektur1,kilde,side</quality>
</head>
<body>
Hvor Hesten begynder at sakke
og Vognen vil helst gaa i Staa,
hvor Bakke mødes med Bakke
ved en Bro ved en blinkende Aa,
der hvælves en Port under Løvet,
en Rejsestald, favnende bred:
blev Du mødig og hungrig og støvet
har Du vandret Dig tørstig og hed,
saa kom hid, her er Stedet at bede,
I knirkende Hjul kom til Ro -
  <i>Røde Vejrmølle Kro!</i>

Ingen spørger, hvad Du har forøvet,
Du fremmede, vandrende Gæst,
om Du kom, fordi Du var bedrøvet
eller glad til en sommerlig Fest.
Se, Gyldenregn hvælver Portalen
til Haven, saa løvrig og sval,
hør Hanernes hjemlige Galen -
se, dér er den festlige Sal.
I Aften skal Pigerne danse
med Ankelbaand over Sko -
  <i>Røde Vejrmølle Kro!</i>

Og Lyset skal sive og strømme
fra Længe og Stuehus
og Ungdommen glemmende drømme
i Glædens velsignede Rus.
Naar Livet har splittet og taget,
hvad Livet en Gang har for Skik,
og to sidder træt og bedaget
og tænker paa det, der forgik,
da har de kanhænde tilsammen
eet glædefuldt Minde de to -:
  <i>Røde Vejrmølle Kro!</i>

Aa, at komme ved Aften, naar Himlen
i Vest bliver blødende rød,
og hvile hos Dig er en Svimlen
dybt i et duftende Skød -
I Døren staar hun, Marianne,
med nystrøget Forklæde paa
og gyldent Haar over sin Pande -
ved Morgengry først vil jeg gaa - -
Den Gamle gaar frem foran Skænken:
Jo, jo, den er gammel og go’,
  <i>Røde Vejrmølle Kro!</i>

Naar Vinteren aander sin Kulde
fra tilfrossen Strand og til Strand,
da kommer ad tonende Mulde
alene den vandrende Mand.
Den bitreste Møje han glemmer
en Stund ved Din venlige Ild,
han strækker de stivnede Lemmer
og kender sig mødig og mild;
da er Du helt trofast imod ham,
Du, der før til Alverden lo,
  <i>Røde Vejrmølle Kro!</i>

Jeg véd, at de fremmede kommer
og bygger Dig om til Hotel
med Folk i Pension for en Sommer,
,,Koncert'' og deslige ved Kvæld - -
Men se: endnu rækker Syrenen
sin Blomst udover Dit Tag,
som krogede Fingre er Grenen -
ak ja, den er gammel og svag -
voks ikke fra den, den velsigner,
skønt inderlig træt af at gro,
  <i>Røde Vejrmølle Kro!</i>
</body>
</poem>

<poem id="juelaxel2019052426">
<head>
    <title>I den fremmede Stad</title>
    <firstline>Jeg vil sidde her i Solen</firstline>
    <source pages="79-81"/>
    <quality>korrektur1,kilde,side</quality>
</head>
<body>
Jeg vil sidde her i Solen,
aa, saa ensom, fri og glad -
glædes, som kun Vandringsmanden,
over Hvile, Vin og Mad -
fremmed i en fremmed Stad!

Tre Turister med en ,,Fører''
larmende forbi mig gik -
nej, jeg elsker Livets Have
uden Trang til Botanik,
Sprog, men ikke Grammatik.

Mens jeg hører Domens Klokke
- vældig og dog sprød og fin -
tone over Slægters Drømme,
over Krypt og Helgenskrin,
og imens jeg mindes <i>min</i>,

vil jeg føle Nuets Aande
som en Duft i Vaarens Vind,
ane alle disse Sjæle,
raa og yndefulde Sind -
hvor jeg aldrig lukkes ind - -

Dunkle Blikke, tavse Munde -
Øjne, der i Lykke lé -
skønt saa nær ved disse Hjerter
skal jeg dem dog aldrig se -
aa, en sød og angstfuld Vé

stiger i mig, strømmer til mig,
som en Luft, der mod mig slaar,
og jeg er saa sært urolig,
som da jeg var atten Aar,
mens jeg om i Staden gaar.

Den Gang var i mine Øjne
ingen dagligdags og smaa,
for jeg digtede og drømte
meget mere, end jeg saa -
skal jeg aldrig Visdom naa -?

Først, hvor hvert et Fodtrin skelnes,
og de Huse skilles ad,
hvor Naturens Stilhed dulmer
Støjen fra den store Stad,
blir jeg atter tryg og glad.

Og da smiler jeg, skønt slagen,
til den store, stærke By:
vent kun, fra Naturens Skanse
kommer jeg med næste Gry
og erobrer Dig paany!
</body>
</poem>

<poem id="juelaxel2019052427">
<head>
    <title>Brevet</title>
    <firstline>Der laa saa mange Breve</firstline>
    <source pages="82-83"/>
    <quality>korrektur1,kilde,side</quality>
</head>
<body>
Der laa saa mange Breve
af højst forskellig Art,
i Posthus-Vestibulen
jeg aabned i en Fart -
men <i>det</i>, jeg havde skrevet,
det fik jeg ej besvart.

Blandt fjerne Postkort-Hilsner
i spraglet Klædebon
og Vennebreve, baarne
af ung og munter Aand
jeg søgte i hver Udskrift
Din barnlig-runde Haand.

Men det, jeg havde skrevet,
det fik jeg ej besvart
og Sjælen sluktes i mig,
da først det stod mig klart -
saa søgte jeg en Bænk
paa en øde Boulevard.

Og Parkerne og Staden
jeg ænser ikke mer,
kun dumt og ligegyldigt
er alt, der om mig sker,
og inderligt jeg drages
af de Fattiges Kvarter.

For her er alle gamle
og trætte, som jeg,
med døve Øjne gaar de
den byrdefulde Vej - - -
Ak, alle, alle Glæder
dem fik jeg af Dig.
</body>
</poem>

<poem id="juelaxel2019052428">
<head>
    <title>Med Sordine</title>
    <firstline>Fløjterne har kun saa kort et Parti</firstline>
    <source pages="84-86"/>
    <quality>korrektur1,kilde,side</quality>
</head>
<body>
Fløjterne har kun saa kort et Parti
- men ingen kan Fløjterne glemme -
saa slutter Fiolen sin Melodi,
snart taler en Cello alene og fri
med sin slørede Menneskestemme.

Fløjte og Fedel har kun en Stund,
og siden skal Du fornemme,
at, hvad Du end spiller, saa mindes Du kun,
og lokker et Ekko fra Sjælens Bund
af Toner, Du aldrig kan glemme.

Tier Din Glæde, naar Livet befol,
da toner alene din Smerte -
Du længes mod Ungdom og Sommer og Sol,
Du blæser paa Fløjte og gnider Fiol - -
den Cello besørger Dit Hjærte!

Vi føler først, naar vi er Afgrunden nær
og standser i Angst vore Fjed,
hvor meget, vi fik saa forunderligt kær,
hvad en Gang er strejfet af Solens Skær -
vi kan ikke skilles derved!

Jeg kender vel dem, der har grædt sig i Blund
og er vaagnet til Dage i Nød -
de har ønsket sig Døden af Hjærtens Grund,
men levede dog, skønt de levede kun
af et eneste Mindes Brød.

Det er fattigt at føle, hvor lidt vi formaa,
vi ved, at vi ingenting vide - -
ak, lykkeligst den, der vil slet intet naa,
men elsker kun Blæsten og Himmelen blaa
og vandred sig ensom i Tide.

Det er bittert at vide, hvor lidt vi kan
- vær varsomme med Eders Lykke -
min er det at gaa gennem Byer og Land
at være i Verden en vandrende Mand -
jeg skal <i>bæres</i> det sidste Stykke.

Jeg elsker kun det, som jeg visselig véd
vil være hos mig til det sidste,
jeg takker for Sorgen, jeg smilende led,
jeg elsker Dig, Liv, med en Kærlighed,
der skal blomstre over min Kiste!
</body>
</poem>

<poem id="juelaxel2019052429">
<head>
    <title>Hymne til Natten</title>
    <firstline>Jeg er den ydmyge Elsker</firstline>
    <source pages="87-88"/>
    <quality>korrektur1,kilde,side</quality>
</head>
<body>
Jeg er den ydmyge Elsker
af Nattens hellige Stund,
Timen, da Evigheden
vaager ved Døgnets Blund - -
Aa, jeg har vandret saa længe
gennem den dulmende Nat,
vandret mig stille og lykkelig,
vandret mig mødig og mat.
Gennem mit Vindu jeg hører
over den ensomme Vej
Løvet og Vindene mumle,
mumle alene for mig:
,,Hører Du, hører Du, hører Du
vi elsker, vi elsker Dig - -''

Hvad der er hændt mig blandt Mennesker
glider i Glemsel hen,
og kun en stille og ordløs
Visdom bliver igen -
er som en eneste Tone
af Mesterens evige Spil,
det, som vi ikke <i>kan</i> samle,
hvor meget vi lytter og vil - -
Da toner mit Hjærte af Lykke,
for dyb og for dejlig for mig,
Ordene baner sig sagte
over min Læbe Vej;
,,Hører Du - hører Du - hører Du -
jeg elsker - jeg elsker Dig - -!''
</body>
</poem>

<poem id="juelaxel2019052430">
<head>
    <title>Ode til Nattens Stilhed</title>
    <firstline>Du gode Stilhed</firstline>
    <source pages="89-91"/>
    <quality>korrektur1,kilde,side</quality>
</head>
<body>
Du gode Stilhed
i Mulmets Kofte,
jeg knæler ned -
Dig har jeg hvisket
saa tit og ofte
min Kærlighed.

Mit Sind Du daarer
og helt betaget
det segner hen -
en Drøm, som Larmen
har fra mig jaget,
faar jeg igen.

Jeg venter Dig,
som jeg vented ofte,
naar Dagen led -
Ak, en Gang gik
i saa lys en Kofte
min Kærlighed - -

Du bringer det
til mit Sind tilbage,
min Ungdom saa - -
de var som Nætter,
de unge Dage,
jeg tænker paa.

Thi kun ved Nat
og i Tryllestrømmen
af Maaneskær
kan man faa Skønheden,
Digtet, Drømmen
saa helligt kær.

Saa stolt og helt,
at man alle Dage
maa elske dem -
og blir en fremmed,
der ser tilbage
og længes hjem.

Aa, Dag og Mennesker,
Ord og Trætter
og Glans og Snavs -
jeg er en Baad,
der ved Skumring letter
og staar til Havs.

Du høje Himmel,
I dybe Vande -
Aa, rene Lyst!
I styrker mig
til igen at lande
paa Dagens Kyst.

Du gode Stilhed
i Mulmets Kofte,
jeg knæler ned -
Dig har jeg hvisket
saa tit og ofte
min Kærlighed - -
</body>
</poem>

<poem id="juelaxel2019052431">
<head>
    <title>Sangen</title>
    <firstline>Ud mod den brede Landevej</firstline>
    <source pages="92-93"/>
    <quality>korrektur1,kilde,side</quality>
</head>
<body>
Ud mod den brede Landevej
en faldefærdig Gaard -
en hældende og frønnet Post
i mosset Stenbro staar.

Did kommer Karle langvejs fra
med Tønde og med Spand,
thi Posten i den gamle Gaard,
den gir det gode Vand.

Der staar saa ren en Kølighed
om Spande og om Kar -
det Vand er gennemsigtig klart -
som om det ikke var.

Sol glitrer i den fyldte Spand,
der bæres mig forbi;
det blinker fra dens blanke Bund -
som var kun Sol deri.

Jeg standser tit og tankefuld
- skønt jeg det ofte saa -
det er saa stort et Ønske,
jeg staar og tænker paa.

Det er mit Haab, det er min Bøn,
at det maa ske engang:
den gamle Post, det klare Vand
kan lignes ved min Sang.

Aa, om mit Hjærte randt engang
med Kølighed og Fred,
saa Mennesker kom langvejs fra
at lædske sig derved - -

Den gamle Post, det klare Vand
og Solens gyldne Skær -
den gode, brede Landevej -
de gamle, grønne Trær - -
</body>
</poem>

</workbody>
</kalliopework>

<?xml version="1.0" encoding="UTF-8"?>
<bio>
<body>
Kipling, Rudyard, engelsk Forfatter, født 30. Devember 1865 i Bombay, hvor Faderen, der havde baade litterære og kunstneriske Anlæg - han er Forfatter til <i>Beast and man in India</i>, og har illustreret to af Sønnens Bøger, <i>The Jungle-Book</i> og <i>Kim</i> - var Embedsmand.  1871 kom Rudyard Kipling til England og sattes i Skole i <i>United Service College</i>, Westward Ho, i Devonshire, hvor han tog Præmie i engelsk Litteratur, men ingenlunde udmærkede sig i klassiske Sprog eller Matematik. Minderne fra Skoletiden fik siden Form i <i>Stalky and Co.</i> (1891), hvor han selv optræder som <i>Butle</i>. Ferierne tilbragte han mest hos sin Moster, der var gift med Maleren Burne-Jones, hvor hans nedarvede Interesse for Kunst og Litteratur yderligere styrkedes. 1882 kom han tilbage til Indien, hvor han straks fik Ansættelse ved <i>The Civil and Military Gazette</i> i Lahore (1882-87), hvorfra han gik over til <i>The Pioneer</i> i Allahabad (1887-89). I disse to Blade saa hans første litterære Arbejder baade paa Poesi og Prosa Lyset, inden de udkom i Bogform; <i>Departmental Ditties</i> (1886) og <i>Plain Tales from the Hills</i> (1887). 1889 foretog Kipling en Rejse over Kina, Japan og Nordamerika til England, hvor han siden - naar han ikke har været paa Rejse i Amerika, Afrika eller Australien - har haft Bolig, den meste Tid i Sussex.  Indtrykkene fra sine Rejser har han offentliggjort i <i>From Sea to Sea</i> (1899). 1907 fik han Nobelprisen i Litteratur; samme Aar udnævntes han til Æresdoktor ved Oxford-Universitet, det følgende Aar ved Cambridge og 1921 ved Sorbonne.

Efter hans litterære Start fulgte meget hurtigt (1888-89): <i>Soldiers Three</i>, <i>The Story of the Gadsbys</i>, <i>In Black and White</i>, <i>Under the Deodars</i>, <i>The Phantom Rickshaw</i> og <i>Wee Willie Winkie</i>. Endvidere <i>Lifes Handicap</i> (1890), <i>The Naulakka</i> (1891, sammen med Svogeren Wolcott Balestier) og <i>Many Inventions</i> (1893).  Disse Bøger, der alle er Samlinger af <i>Short Stories</i>, skabte ham en meget fremtrædende Plads i Tidens Litteratur baade ved det ny spændende, farverige, gaadefyldte Materiale, som Indiens Natur og Folkeliv da var, og ved den blændende Virtuositet, hvormed dette ny Materiale var udnyttet. Af lignende Samlinger fulgte siden: <i>The Day s Work</i> (1892), <i>Traffics and Discoveries</i> (1904), <i>Actions and Reactions</i> (1909), <i>Rewards and Fairies</i> (1910). Som Fællestitel for største Delen af alle disse <i>Short Stories</i> kunde man sætte <i>The Days Work</i>; det Pionerarbejde - <i>Service and sacrifice</i> -, som den hvide Mand, og da først og fremmest Englænderen, øver overalt i Verden, og den selvopofrende Disciplin, hvormed han bærer <i>The White Mans Burden</i>, er den stadige Genstand for Kipling's Beundring og Hyldest. Sammen hermed hænger hans tilsyneladende intime Kendskab til og undertiden trættende Forkærlighed for alle Tings Teknik, saadan som den fremtræder i <i>The Bridge Builders</i>, <i>Between the Devil and the Deep Sea</i>, <i>Below the Mill Dam</i>, <i>With the Night Mail</i> eller i <i>Captains Courageous</i> (1897), en Skildring fra Fiskebankerne ved Newfoundland. - I Samlingen <i>Many Inventions</i> fandtes en Historie, <i>In the Ruhk</i>, hvor vi for første Gang møder Mowgli, Hovedpersonen i <i>The Jungle-Book</i> (1894), fulgt 1896 af <i>The Second Jungle-Book</i>. Mesterlige Skildringer eller vel snarere Fabler fra den indiske Jungles Dyreverden.  Udgangspunktet for disse Dyreskildringer skal være den oldindiske Fabelsamling <i>Hetoparesa</i>. Den regnes af de fleste for Kipling's Mesterværk, og faa Bøger i moderne Litteratur har naaet en saa mægtig Udbredelse. Til samme Emnekreds hører <i>Just so Stories for little Children</i> (1902), illustreret af ham selv, og paa en Maade ogsaa <i>Kim</i> (1901), hvis Helt, den lille engelskfødte Dreng, er i nær Slægt med Mowgli, kun hensat midt i det indiske Folkeliv. Bogen er et syntetisk Billede af hele det moderne Indien, indfødt og europæisk, dets Religion og dets Mystik, dets brændende Hede og dets Duft af Smuds og Klapperolie og alskens Krydderier, og i Skildringen af <i>The Gram Trunk Poar</i> rummer Bogen et saa intenst levende, myldrende Billede af Indien, som Kipling ingensteds har overgaaet eller naaet. - Med <i>Puck of Pooks Hill</i>, en Blanding af Eventyr og engelsk Historie fortalt for Børn, og med <i>History of England</i> (1911) er Kipling paa engelsk Grund. - Under Verdenskrigen skrev han <i>The New Armies in Training</i> (1914), <i>France at war</i> (1915), <i>Fringes of the Fleet</i> (1915), <i>Seawarfare</i> (1916), ren Journalistik og Propaganda; senere er fulgt <i>A Deversity of Creatures</i> (1917) og <i>Letters of Travel</i> (1920).

Foruden sin Prosa har Kipling skrevet Digte, der er samlede i den allerede nævnte <i>Departmental Ditties'</i> satiriske <i>short stories</i> paa Vers, <i>Barrack-Room Ballads</i> (1892), <i>The seven Seas</i> (1896), <i>The Five Nations</i> (1903) (skrevne under Boerkrigen), <i>Songs from Books</i> (1913) og <i>The Years Between</i> (1918) (for største Delen poetisk Krigslitteratur). <i>Barrack-Room Ballads</i> falder i to Afdelinger, hvoraf den første - de egentlige Soldatersange med den typiske og meget populære <i>Tommy Atkins</i> og det rytmisk skønne Mandalay - er den betydeligste. I sidste Afdeling findes det pompøse <i>The English Flag</i>, hvis Tone fortsættes i <i>The Song of the English</i>, der indleder <i>The seven Seas</i>. Her og i de følgende Samlinger møder vi Kipling som Imperialismens Bannerfører, Røsten, hvorigennem Imperiets Samhørighedsfølelse først har fundet fuldt Udtryk. Trods alle Bebrejdelser for raa Blodtørst, rettet mod hans Lyrik af liberale Kritikere, bør man ikke overse, at hans Imperialisme ogsaa har en anden Side, et selvbeherskende og selvopofrende hvid Mands Ideal. »Haandhæv vor Lov - og vær hastige til Lydighed - Ondskab skal I kue, bane Vej og bygge Bro. - Værn hver Mands Gods og Gaard, - Lad dem høste selv, der saaer. - Og lad Verden se vor Gudsfrygt af, hvor godt her er at bo!« (<a poet="roerdam">Valdemar Rørdam</a>'s Oversættelse). - Om en Del af hans Digte er det sagt, at de virker som Udvandringsagentur for Imperiet. Digte som <i>For to admire</i> (<i>The S. S.</i>) eller <i>Envay</i> (<i>B. R. B.</i>) har utvivlsomt bidraget til at styrke den Udvé mod fjerne Egne, der har været mærkbar i Tiden.  Hans Poesis Udbredelse og Indflydelse støttes af hans Form og Rytme med dens Forkærlighed for Banjoklange (et af Digtene i <i>The S. S.</i> hedder <i>The Song of the Banjo</i>) og hans vist uovertrufne Evne til at give den menige Soldats og Sømands Ordforraad lige ned til Slangudtrykket Poesiens Stempel.

Saa godt som hele Kipling's Prosa er oversat til Dansk. Af hans Poesi findes Rudyard Kipling: »Soldatersange og andre Digte« ved Kai Friis-Møller og »Banjoen synger« ved Valdemar Rørdam. Paa Norsk findes et Udvalg: »De unge Mænds Føtter og andre Digte« ved C. J. Hambro. 


<b>Litteratur:</b>

<w>Rich le Gallienne</w>, <i>Rudyard Kipling A. criticism</i>; <w>G. F. Monkshoar</w>, <i>Rudyard Kipling</i>; <w>R. Thurston Hopkins</w>, <i>Rudyard Kipling, A Character Study, Life, Writings, and Literary Landmarks</i>. - Af Essays: <w>Andrew Lang</w>, <i>Essays in Little</i>; <w>C. K. Chesterton</w>, <i>Hereties</i>; <w>Robert Lynd</w>, <i>Old and New Masters</i>. - Paa Dansk: <w>Johs. V.  Jensen</w>, »Rudyard Kipling«.  

<right><small>I. O. in <i>Salmonsens konversationsleksikon</i>, 2. udg., 1915-1930, Bd. XIII, pp. 918-919.</small></right>
</body>
</bio>


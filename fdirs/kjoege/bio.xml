<?xml version="1.0" encoding="UTF-8"?>
<bio>
  <body>
Kjøge, Peder Nielsen, d. 1695, Salmedigter. Begr. 9. Maj 1695 i Assens K. Gift 1° med N. N. 2° med Karen Hendriksdatter, d. efter 1695.

Peder Nielsen Kjøge forekommer første Gang 1648, da han af Lensmanden paa Hagenskov Jørgen Brahe blev beskikket til at være Tingskriver i Baag Herred. I de nærmest følgende Aar havde han Bopæl i Assens, hvor han tillige en Tid var Byskriver. I Svenskekrigene 1657—60 mistede han al sin Ejendom og nyttede derpaa ud paa Landet, hvor han ejede en eller to Gaarde. 1668 tog han igen Ophold i Assens, hvor han blev Raadmand samme Aar og 1682 Byfoged. Fra 1686 til sin Død var han tillige Tingskriver i de nu sammenlagte Vends og Baag Herreder. Skiftet efter ham ligesom enkelte andre Dokumenter vidner om, at han har siddet i meget beskedne Kaar. Han har vundet sig et vist Navn som Salmedigter, idet han 1693 udgav en »Vandre-Bog udi Riim: Indeholdende Morgen- og Aften-Bønner, Med Morgen og Aften Sange«. Den giver Udtryk for en enkel Lægmandsfromhed i gammelluthersk Stil, lagt frem i en ukunstlet, troskyldig Form. Af Indholdet har man især fremhævet »Gud ville vi nu prise« og »De hellig tre Konger saa hjertensglad«. Den sidstnævnte har over Pontoppidans Salmebog fundet Vej til moderne Samlinger (saaledes Salmebog for Kirke og Hjem, Nr. 158).
<!-- Kirkehist. Saml., 3. Rk., II, 1877—80, S. 761 ff.; III, 1881—82, S. 472 f. G. L. Wad: Fra Fyens Fortid, II, 1916, S. 459—68; III, 1920, S. 393 f. O. E. Thuner: Dansk Salme-Leksikon, 1930, S. 83. L. Maaløe: Assens gennem 700 Aar, I936, S. 232ff -->
<right><small>Bjørn Kornerup in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XII, pp. 503-504.</small></right>
  </body>
</bio>




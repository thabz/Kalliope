<?xml version="1.0" encoding="UTF-8"?>
<bio>
  <body>
    Krohn, Johan Jacob, 1841-1925, Skolemand, Forfatter. F. 9. Aug. 1841 i Kbh. (Garn.), d. 6. Jan. 1925 sst., begr. sst. (Ass.). Forældre: Billedhugger F. K. (s. d.) og 1. Hustru. Gift 3. Nov. 1879 i Odense med Cecilie Margrethe Petersen, f. 4. Dec. 1851 i Odense, d. 15. Dec. 1895 i Kbh., D. af Købmand, senere Etatsraad Wilhelm P. (s. d.) og Hustru.
    K. blev 1860 Student fra Metropolitanskolen og 1867 cand. theol. Han var derefter 1868-73 Huslærer paa Bregentved og 1877-80 Forstander for Det kgl. Teaters Læseskole for Balleteleverne. Han opgav denne Stilling for at overtage Bestyrelsen af Krebs' (s. d.) Forberedelsesskole, som han ledede i 34 Aar til 1914. K. var velegnet til at være Lærer for Smaabørn. Han havde i sit Sind den Barnlighed, som en Pædagog helst maa have for at komme i Kontakt med de smaa. Han færdedes Dagen lang paa Skolen, hvor alt var præget af Skønhed og Orden; hver Ting, hvert Billede havde sin bestemte Plads. Han var i øvrigt den første Skolemand, som smykkede Klasseværelserne med Billeder. Som han holdt Skolens Materiel i Orden, saaledes krævede han Pligt og Orden af sine Elever. Han forlangte, at Lektierne nøje skulde læres; han vilde lede Børnene og, om det var nødvendigt, tvinge dem til at blive gode og nyttige Borgere. Det hændte, at en egenartet Drengenatur følte sig krænket af K.s Fordringer, f. Eks. til pinlig Orden i Smaating; men det var Undtagelser. De mange »Krebsedrenge«, som gennem en Menneskealder har været under hans Vejledning, husker vel Mangler ved hans Metoder, men mindes ogsaa med taknemmelig Beundring den brændende Iver, hvormed han gik op i sit Kald. - K. udgav 1866 anonymt <a work="krohn/1866">»Peters Jul«</a>, hvis simple og naturlige Vers Generationer af Børn har lært udenad, og som stadig udkommer med Tegninger af hans Broder Pietro K. I Begyndelsen af 70'erne fik han et Par smaa dramatiske Arbejder opført paa Det kgl. Teater og udgav under Mærket »Klok« »Fortællinger og Skizzer« (1871). Med Overtagelsen af Forstanderstillingen opgav han vel ikke sit Forfatterskab, men indskrænkede sig til at skrive for Børn. Han har saaledes skrevet »Spolerius« (1884), »Vor Ven Stæren« (1891) og »Fortællinger for Børn« (1894). Hans Fortællinger for Børn, 1.-6. Samling, udkom i 4. Oplag 1935. K. var Redaktør af »Børnenes Juleroser« 1884-1906.

<right><small>Chr. Buur (S. Bauditz) i <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XIII, pp. 371-372.</small></right>

<!--      
Johan Krohn, skolemand og digter. Teologisk kandidat <year>1867</year>. Leder af en anset privat drengeskole i København <year>1880</year>-<year>1914</year>.

<a work="krohn/1866"><i>Peters Jul</i></a> udkom anonymt i <year>1866</year>; bogen er optrykt atter og atter (senest 2000), snart med de originale illustrationer af broderen Pietro Krohn, snart med nye af forskellige kunstnere.
-->
  </body>
</bio>


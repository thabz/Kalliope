<?xml version="1.0" encoding="UTF-8"?>
<bio>
<body>
Kruuse, Manderup Peder, 1760-1846, Præst. Født 14. December 1760 i København (Frels.), død 14. April 1846 i Højelse, begrave samme Sted. Forældre: Tobakspinder Peder Pedersen Krusse (1723-73) og Johanne Christensdatter (1722-98). Gift 3. Oktober 1787 i København (Garn.) med Inger Ørslew, født 24. Juni 1765 i København (Helligg.), død 23. Juni 1847 i Højelse, Datter af Lærredshandler Abraham Ørslew. (ca. 1724-89) og Karen Lynow (1743-1809, gift 2° med Kaptajn, senere Toldinspektør i Larvik Caspar Frederik Brueneck, 1752-1832, gift 2° 1810 med Else Bolette Brinck, født 1775).

Kruuse blev Student 1777 fra Roskilde, men tog først teologisk Attestats 1786. I sin Studietid deltog han meget i Klublivet, kom i Forbindelse med førende litterære Kredse - blev bl. a. god Ven med <a poet="rahbek">K. L. Rahbek</a> -, spillede gerne og med Talent Komedie i private dramatiske Selskaber og vandt et vist Navn ved de Drikkeviser og andre Sange, han skrev. Kort efter Attestats fik han ved Enkedronning Juliane Maries Protektion 1787 det store Sognekald i Højelse og Lellinge ved Køge (under Vallø Stift), hvor han blev i 58 Aar, og det var som Landsbypræst, at han kom til at gøre sin virkelige Indsats. 1804 blev han tillige Provst i Ramsø Herred. I teologisk Henseende tilhørte han den positive Lejr. Særlig tydeligt har han givet Udtryk for sit Standpunkt i den Afhandling om Kristendommens Forhold i Datiden, hvormed han aabnede J. C. Lindbergs »Maanedsskrift for Christendom og Historie« (I, 1831, S. 1-40). Han fastholder her bestemt en konservativ Opfattelse over for Rationalismen og betoner især Forsoningens Nødvendighed. Som Prædikant var han en livfuld Taler, der yndede at udtrykke sig i en blomstrende, poetisk farvet Stil. En Del af hans Lejlighedstaler foreligger trykt og giver et godt Begreb om typiske Ejendommeligheder ved Datidens Prædikekunst. Desuden var han Foregangsmand i Landvæsen og Havedyrkning og meget ivrig for Højnelse af Fattig- og Skolevæsenet. Mest af alt virkede han dog ved sin Personlighed. I sine Sogne blev han æret næsten som en Patriark, og endnu i den nyeste Tid var Mindet om ham og hans gæstfri Hjem, der havde været Samlingspunktet for en stor Kreds af Mennesker, ikke uddøet. Hans Navn havde en god Klang i Landet: f. Eks. berømmer hans gamle Ven J. P. Mynster ham flere Steder med en usædvanlig Varme som en kraftfuld og tiltalende Personlighed.<!-- - Rang med Amtsprovster 1815. Konsistorialraad 1832. - R. 1836. D M . 1837. - Gravsten i Højelse K. - Litografi af E. Fortling.-->

<!--N. P. Nielsen: Konsistorialraad M. P. Kruuse i Højelse og Lellinge, 1912. Holger Hansen: Slægten Kruuse af Højelse, 1918, S. 9 f., 41-51, 68 f. Berl. Tid. 1. Maj 1846. J. P. Mynster: Meddelelser om mit Levnet, 1854, S. 17 f. T. P. Mynsters Visitatsdagbøger, udg. ved Bjørn Kornerup, I, 1937, S. 20. K. L. Rahbek: Erindringer af mit Liv, III, 1825, S. 24, 108. Kirkehist. Saml., 5. Rk., II, 1903-05, S. 778 f. Aarbog udg. af Hist. Samfund for Kbh.s Amt, II, 1911, S. 78. Østsjællandske Aarbøger, VIII, 1908, S. 58-62, 76 f. - Zakarias Nielsen: Provsten i Højelse, 1915 (delvis skønlitterær).-->

        
<right><small>Bjørn Kornerup in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XV, p. 53.</small></right>
</body>
</bio>




CVS-TIMESTAMP: $Date$
VQ:korrektur1

H1:Ved Livstræet

I:larsent2001101101
T:Den danske Sommer
F:Danmark, nu blunder den lyse Nat
N:Første gang trykt i Politiken 13. juli 1914.

Danmark, nu blunder den lyse Nat
bagved din Seng, naar du sover.
Gøgen kukker i Skov og Krat,
Vesterhavet og Kattegat
synger, imens det dugger,
sagte som Sang ved Vugger.

Danmark, du vaagner med Søer blaa,
mætte som Moderøjne.
Alt, hvad i dine Arme laa,
lader du Solen skinne paa,
ser, hvor det yppigt glider,
frem af forgangne Tider.

Lærker, som hopped' af Æg i Vaar,
svinder i Himlens Straaler.
Tonerne ned med Lyset gaar,
samme Sang som i tusind Aar.
Lykken fra glemte Gruber
klinger af unge Struber.

Hyldene dufter i Stuen ind
ude fra Danmarks Haver.
Kornet modnes i Sommervind.
Hanegal over lyse Sind
stiger bag Gavl og Grene,
hvæsset som Kniv mod Stene.

Køer og Heste og Faar paa Græs
henover brede Agre,
aabne Lader for fulde Læs,
Sejl, som stryger om Klint og Næs,
Byger, som gaar og kommer -
det er den danske Sommer.

Pigernes Latter og lyse Haar,
Leg, som faar aldrig Ende,
Øjnene blaa som Vand i Vaar -
mildt om et evigt Danmark spaar,
Sol over grønne Sletter,
Lykke og lyse Nætter.

I:larsent2002040901
T:Nutids Røst i Fremtids Kor
U:Ved Solformørkelsen den 25. Maj 2142
U:(Af Novellen ,,Hemmeligheden''.)
F:Nu ligger Danmark i Vaar igen
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 11-14.

Nu ligger Danmark i Vaar igen,
strækker sig under sin Himmels Naade,
ser imod Solen med Fjordens vaade,
grædende kaade.
Aa, her er mørkt under Græsset, min Ven!
Ja, men du lever. Det synger fra Bøge.
Kære, du ser,
hvor dejligt hun ler,
Naturen, Gudinden, den store Skøge.

Ven, hun er min, før hun tænkte paa dig.
Lige ren hun dog rækker sin Varme
mod dig med nye levende Arme,
levende Arme,
hvide som de, der favnede mig.
Glem hende ikke, mens hun er rede.
Pigerne gaar
nu fulde af Vaar.
Husk, at om lidt er I alle hernede.

Aa, man skal holde sin Mund, er man død,
glemme den Guldregn fra Himmelens Porte
her, hvor de evige Tider er sorte,
helt være borte.
Ikkun for Øjne er Morgenen rød.
Ven, jeg har længe været saa øde.
Jorden har set
Halleys Komet
tre Gange, siden jeg døde.

Nu er det Maj, og i Dag skal det ske,
Maanen skal Solen for Danmark skjule,
Havet halser i Dønninger hule,
Blomsterne gule
gyser for Skyggens vandrende Ve.
Luften gustner og dør fra Vesten.
Agre og Søer
gustner og dør.
Maanen rider paa Skyggen og Blæsten.

Piger, som ulmed i min Tids Lyst,
svulmer i Dag paa din Tids Høje,
gaar der med farvede Glas for Øje.
Højt mod det høje
strammes hvert hvidt og kælent Bryst.
Salige Ungdom fra Sundheds Senge!
Taaler din Glød
ej, at en død
færdes i Skyggen paa <i>dine</i> Enge?

Frygt kun ej, Pige! Det Gravens Gys
voldte dig Maanen, Jordens Søster.
Mig var det ej, som med evige Lyster
greb dine Bryster,
skønt jeg har drømt det ved Fortids Lys.
Nej, jeg har mistet hvert Skær fra Gnisten.
Jord paa mig faldt,
Jord blev det alt,
Øjnene, Hjertet, Kødet og Kisten.

Men jeg har stirret mod denne Dag,
dette Foraar med Blomster i Haven,
dette Foraar hinsides Graven,
hinsides Graven,
denne Sandhed og dette Bedrag.
Gik det i Møde en Gang paa en Ager,
gik over Næs,
kom under Græs.
Hører du mig? Det er Mulden, som klager.

I:larsent2002040902
T:Afgrunden
F:Paa en evig Færden
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 15-16.

Paa en evig Færden
alle Evners Horder
evigt fremad skride.

Alt, hvad vidt i Verden
er og var og vorder,
giv os det at vide.

Dødens Drag er Drømme,
mangefoldig farvet,
lokket Livets Øjne.

Vi har Kalk at tømme,
vi har Jorden arvet,
Jorden den forfløjne.

Dæmrer vildsom Anen
om de aarle Dage
dybt i Dyreriget?

Galer Morgenhanen
Hedenold tilbage,
duftende fra Diget?

Folk paa Fremtids Veje
klager mod vor Stemme:
Ak, hvor Ord er stumme.

Hvad er dybest Eje,
alle Ting at glemme
eller alt at rumme?

I:larsent2002040903
T:Nornen Verdandes Vækstsang
F:Du vækkes ved Kys og Farver og Skær
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 17-21.

Du vækkes ved Kys og Farver og Skær
til Liv paa den jagende Jord.
Din Barndom er tryg. Din Fader er nær.
Og Taarerne tørrer din Mor.

Der vokser Haar paa din Hovedhud
og Tænder af Kæbeben.
Af Fingre og Tæer stritter Neglene ud.
Du skriger i Natten sen.

Det dæmrer i Hjernes Kuppel snart,
dit Øje blinker af Id.
Du mærker Evner af mangen Art
og efteraber med Flid.

Din Sjæl ligger blik for Miner og Ord.
Du grunder og samler dig Kløgt.
Du prøver den Ed, som de voksne svor,
skønt Hjertet fryser af Frygt.

Du vokser som Planten i Søvn og Sol
og arver Alverden glad.
Den Hane, som Guld over Morgenen gol,
den faar du til Middagsmad.

Du fabler om Slotte paa alle Skyer
og Skuder paa alle Søer.
Bag Bakken er Lande med vilde Dyr,
vild Sommer og Sydhavs-Øer.

Oldtidsmaanen er ildet mat
over de dødes Muld.
Dig Fortiden tykkes en Drømmenat,
af støvede Straaler fuld.

Din Søvn har varet en Evighed,
med <i>dig</i> blev det Dag paa Jord.
Da <i>du</i> under Sol dine Øjne gned,
sad Lykken ved Livets Bord.

For første Gang er en Verden vakt
i Sandhed og Hjertet nær,
og Somrene lyse om Huset lagt
med tyngede Æbletræer.

Der ligger en Løndom ved Solens Bryst,
og Straalerne hyller en Sang.
Der faldt fra Himlen en blodig Lyst,
hvori du synker engang.

Se Kilder i Kvindeøjnes Blaa,
der vælder gyldendt ved <i>dig</i>.
De Kilder mod evige Glæder gaa,
du følger kun Lykken paa Vej.

Du hviler dig midt i Evighed
og mærker ej Tiden klart.
Saa falder du som fra Himle ned
hvert Aar med stærkere Fart.

Du føler, du rejser om Solen rundt
med ubønhørlig Hast.
Lig Bobler brister hvert Sekund,
hvert Hjerte brister og brast.

Naar Sønner og Døtre sniger sig hjem
ved Morgen-Maaneskin,
saa veed du, Verden ejes af dem
og næppe mere er din.

Du spejder ømt efter arme Straa,
du traadte med Barnets Fod,
men andre Græsser paa Marken staa,
end der i din Barndom stod.

Andre Bølger gaar mod Strand,
andre Fugle mod Sky,
andre Straaler fra Himlens Brand.
Jorden har Barndom ny.

Du søger fortvivlet med Nuets Glød
at tænde en Stund, der fôr.
En eneste Stund. Din Fader er død.
Din Moder er under Jord.

Du føler, hvor Livsflammen Aar for Aar
forbrænder dit Hjerte til Kul ...
hører den hylende Træk, der gaar
gennem Livsgaadens Nøglehul.

Vær glad, om du møder et vissent Skær
i Drømme fra Barndoms Vaar.
En Naadens Søvn. Din Fader er nær.
Din Moder i Køkkenet gaar.

I:larsent2002040904
T:Julesang
F:Og kom den øde Vinter
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 22-23.

     Og kom den øde Vinter -
og knejser Frostens haarde Sind
     i Skrænter og i Klinter
mod Nordens bitre Vind -
og kryber alt i Hi og Skjul,
saa ler dog Hjerterne mod Jul.
     Halvglemte Kilder springer
     og klinger.

     Det haarde isblaa Øje
faar Drøm i Barnets Aftenstund.
     Da synger mod det høje
saa mangen stivnet Mund,
da smelter frem en Frydesang,
et ungt ,,Frisk op endnu en Gang'',
     hvorved de Sind, som troede,
     de groede.

     Fra Stjerner straaler Kulde,
fra Maanen Alderdom og Ve,
     den tænder over Mulde
en Stjernehær i Sne -
de gamle Himles Tropevind
dog aander ned, saa slidte Sind
     ser Barnets Kongedømme
     i Drømme.

     Ja, Aaret har en Aften,
da Hovmod styrter fra sin Stol,
     da Barnet ejer Kraften,
som styrer Jord og Sol.
Og næppe i det hele Aar
har Lykkens Blomster bedre Kaar.
     Hvert Himmelhvælv staar klarnet
     for Barnet.

     Af Barndoms Kilder vandes
af Livets store grønne Tro.
     Ved dem skal alle Landes
Udødelighed gro.
Der alle Evners Haner gol,
og alle Tiders Morgensol,
     som frem af Østen sejler,
     de spejler.

I:larsent2002040905
T:Efteraarsstorm
F:Nu stormer det fra Havet ind
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 24-25.

Nu stormer det fra Havet ind,
saa Stranden skærer Tænder.
Med Mørkets Islæt i sit Skin
Oktoberdagen brænder.

Nu fejes Løv af Landet bort,
og helvedhæs er Sangen,
og Fjorden er i Sindet sort,
men Himlen hedengangen.

Det er forbi med Gøgevejr
og Fuglepjat i Grene
og Pigetræk bag Bøgetræer.
Nu fryser man alene.

Der knækker Gren i Skov og Krat,
og Solen lavt sig fjerner.
Og Stormen hviner gennem Nat
og hvæsser alle Stjerner.

I:larsent2002040906
T:Koen
F:Hvor sig Saga taber
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 26-27.

Hvor sig Saga taber
fjernt i Drøm og Tro,
som en gavmild Skaber
staar <i>Audumbla</i> Ko.
Mælkens fire Floder
gennem Verden gled,
Kildespring af Moder
i al Evighed.

End et dunkelt Minde
gryr i Foraarsblæst:
Frugtbarheds Gudinde
<i>Herthas</i> Foraarsfest.
Over Land og Øer
i vort gamle Nord
med et Spand af Køer
aged ,,Moder Jord''.

Ved de gamle Fjorde
Oldtids Okser skjalv.
Fra de gamle Hjorde
sprang den yngste Kalv,
den, som nu paa Mulde
græsser Bugen mæt.
Markerne staar fulde
af Audumblas Æt.

Offersten er falden,
Templet slettet ud,
Bonden har i Stalden
sat sin gamle Gud.
Men de fire Floder,
som af Oldtid sprang,
Kildespring af Moder,
nærer Nutids Sang.

I:larsent2002040907
T:Vikingevise
F:Det galmer af Syd
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 28-29.

Det galmer af Syd
over graa Vande.
Der koges en vildsom Sejd bag Sø.
Hellige Galm
fra gyldne Lande!
Lokkende Lyd
fra Livets Ø!

Her lugter af Fisk
og Fiskerpiger,
men Bølgen mumler om andet Liv.
Himmel og Hav!
Luk op de Riger,
hvor Dagen er frisk -
jeg har min Kniv.

Spring af mig, Tøs,
mit Ben sover,
jeg er træt af din Elskovs Ensformighed!
Taarer javel!
Men alt gaar over.
Ankeret løs,
før Sol gaar ned!

Jeg synger paa Sø
din Lov, Freja,
under Regnbuebro, under Maanering.
Aa Verden vid,
eja, eja!
Elske og dø
midt i alle Ting!

I:larsent2002040908
T:Livssangen
F:Hvor straaler Alverden af Lykke
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 30-31.

Hvor straaler Alverden af Lykke,
se Solene Smykke ved Smykke.
Hvor straaler Alverden Jammer,
se Solene svøbte i Flammer.

Der kommer Orkanernes Jagen
og puster til Lyset og Dagen.
Der kommer Orkanernes Hvinen
og puster til Ilden og Pinen.

Og Jorden har Sol over Lunden,
og Sol er i Helvede bunden,
har Hjerter, der svales og brænder
og ere de ømmeste Fjender.

Og fredløs om Lande gaar Nøden
og venter paa Skatten bag Døden.
Og fredløs om Lande gaar Lykken
og venter paa Kniven i Ryggen.

Kom Venner, kom sorte og hvide
fra Jordens bestraalede Side,
vi synger, mens Kilderne plaske,
til Sangen har lagt os i Aske.

H1:Morgenhanen

I:larsent2002040909
T:Middelalder
F:I Gildesal sad Thore og Tjalf
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 35-39.

I Gildesal sad Thore og Tjalf,
de tømte Horn og Kande,
de slog i Bordet, saa Bordet skjalv,
og var saa røde i Pande.

De talte med rasende Røsters Kraft
hinanden haardt i Møde,
knugede Hænder om Økseskaft,
som vilde de slaa til Døde.

Alle Kvinder til Krogene veg,
baade bange og blege,
skælvende stumt, mens Harmen steg
højt under Bjælkeege.

Thore talte, ond i Hu,
som lured bag Tænderne Torden:
,,Ymter du mer om Svanhild nu,
slaar jeg din Skal mod Jorden.''

Tjalf ham spotted ud af Skæg,
Skæg saa røde og stride:
,,Skøn Svanhild Hoser trak af Læg,
de Ben var skønne og hvide.

Jeg strøg saa lindt Skøn Svanhilds Læg,
hun blev saa blid og tam,
kaldte mig ind mod Alkove-Væg,
kælen som et Lam.

Hun strakte Kroppen hvid og varm,
vendt mod Alkovelofte,
drog mig ind imod sin Barm
og mod sine hede Hofte.

Blaa Luer hopped paa hendes Mund,
Djævle med søde Navne.
Det lød: ,,Mon Thore i saadan Stund
kan saadant Pigerne favne?''

Da rejste Thore sig kæmpestor,
stum og stiv af Vrede,
hans Tunge skælvede efter Ord,
men Ord var ej tilrede.

Han hæved Øksen mod Bjælkespænd
og hev den ned i Borde,
saa Sæt det gav i Kvinder og Mænd,
og Bordet brast til Jorde.

Han hæved Øksen endnu en Gang
med harmehamrende Aarer.
De Kvinder hinanden om Halsen hang
og skreg i Skræk og Taarer.

Og Øksen sank i Hovedskal,
Blodet sprøjted mod Lofte.
Tjalf fôr ned i Dødsens Kval.
Man bar ham ud paa Tofte.

Thore stod stille en stakket Stund,
saa' hen som over et Øde:
,,Svanhild! Svanhild! Din røde Mund
har løjet din Ven til Døde.

Kendte du, Svanhild, Sorgens Kalk,
og hvad til Randen steg, -
kendte du Kloen af Kvidens Falk,
og Svien, da du sveg -

Og, Svanhild, vidste du al den Hu,
som over dig jeg hvælver,
og Kvalen, som deri fra nu
og ind i Døden skælver - -''

Han spiddede sig paa Spyd i Hal,
saa' Mørket slaa mod Lofte.
Thore slap for Livsens Kval.
Der skreg en Fugl fra Tofte.

Dør sprang op fra Vinternat
med Stormes frosne Sus.
Ind i Hal tren Svanhild brat,
svimled i Tærskelgrus.

Lange Tander i Lysene stod,
Øl fra Bordene flød,
mødtes paa Gulvet med leret Blod.
Hun fandt Thore død.

Græd til Gry gennem Ruderne randt,
græd med Øjne som Vunder,
græd, da Solen gyldent spandt,
græd, da Solen gik under.

Tænkte nu Thore for evig Tide,
at hun var af svigefuldt Sind,
da skulde Gud og Alhelgen vide,
at Løgn havde slaget ham blind.

Det skulde Gud og Alhelgen vide,
at alle kommende Dage
vilde Sommer være som Vintertide
for hende, der nu var tilbage.

Hun vilde hige mod Gravens Grube,
til hendes bristende Blikke
kunde skimte Tjalfes Edderstrube
af Ild- og Svovlsøen drikke.

Saa brast skøn Svanhilds Tanker derved,
som Vandenes Bobler briste.
Alle, der lide som Svanhild led,
dem hjælpe den Herre Kriste.

I:larsent2002040910
T:Billede
F:Liv og Lystighed over Slette
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, p. 40.

Liv og Lystighed over Slette,
Sang, Musik og Leernes Klang,
Smaapigers Leg
mellem aksfulde Neg,
Børnenes Latter og Trætten,
Lammenes Støjen paa Vang,
Skibenes Sejlen paa spejlklare Fjord
næsten uden at komme af Pletten -
smykker en Sommerdag i vort Nord.

I:larsent2002041001
T:Sommernatssang
F:I den frodige Nat, i Skærsommernatsluft
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 41-42.

I den frodige Nat, i Skærsommernatsluft
er der Røre og Rislen i Vinde og Vande,
og der ligger langs Jorden en Dvale af Duft,
selv om Blomsterne slumrer med slukkede Brande.
            Kom, min Pige, kom hid,
            det er Drømmeres Tid.
Se, hvor Strømmene snor sig som Aarer i Enge,
men fra Bakken gaar Bækken forvreden og strid,
og Græsser fra Bredderne hænge.

Pragtstjerner i Eng ser mod Stjerner i Sky,
og Agermaanen mod Maanen paa Buen.
Som en Dødninge-Sol i et Dødninge-Gry
over Grenen forener den Stenen og Luen.
            Kom, min Pige, kom hid,
            det er Drømmeres Tid.
Ved Gaardene lister sig Katten langs Muren.
Og ved Kilderne sover nu Kalve og Kid.
Der er Trolddom i hele Naturen.

Om de sovendes Senge er Gravenes Ro,
som om Dag under Jorden forvarede Skatten.
Men Igaar og Imorgen har bygget en Bro,
hvor de mødes forstummede norden om Natten.
            Kom, min Pige, kom hid,
            det er Drømmeres Tid.
Under Maanen gaar Vindens urolige Manen.
Vi er glemt af Alverden, til Østen bli'r hvid,
og der vækkes af Gøgen og Hanen.

I:larsent2002041002
T:Sindet
F:Videre end Synet øjner
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 43-45.

Videre end Synet øjner,
og videre end Lys kan naa,
et underligt Land sig højner
op over Havets Blaa.

Det Land er mit Sind, der spænder
om Klipper og grønne Agre.
Højt i Skyerne brænder
Skabelses-Vaartegn fagre.

Og Havet det er det vide,
som bryder omkring min Hu
med Dønn af evige Tide
mod Tankens flyende Nu.

Vildsomme Kræfter strømmer
gennem mit dunkle Selv.
Vildsomme Farver drømmer
under mit Væsens Hvælv.

Luftning fra Saron og Eden
kan suse i Hjertet lindt.
Og Gnister af Evigheden
kan sprude fra Hjertets Flint.

Guder for Mængdens Vaner
slyngedes ud af mit Sind
af kratersprængte Vulkaner,
Lynild og Hvirvelvind.

Min Sjæl har Lunde, hvor skære
Tanker gaar Arm i Arm,
og Valer, hvor Tankers Hære
staar væbnede Harm mod Harm.

Af Klippernes Tinder baarne
staar Templer for Klarheds-Trangen.
Alle de Templers Taarne
vender mod Solopgangen.

Og Længslerne hilser syngende
som Varsel om Aandens Jul
den stedse sig selv foryngende
evige Fønixfugl. - -

Videre end Synet øjner,
og videre end Lys kan naa,
et underligt Land sig højner
op over Havets Blaa.

I:larsent2002041003
T:Den Salige
F:Med Haaret redt tilbage
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 46-47.

Med Haaret redt tilbage
fra klar og hvælvet Pande
sidder hun tavs og drømmer
ved solbelyste Vande.

Nøgen er hun som Havet,
hun ser om Jorden spænde.
Den Favn, som Solen kysser,
skal ingen Blusel brænde.

Et Smil paa Læben blunder,
af bløde Buer baaret.
Evige Somre blaaner
i Blikket himmeldaaret.

Mod hendes Lytten Livets
forrykte Melodier
klinger i simpel Storhed
som fjerne Harmonier.

Hun ænser ej sin Samtids
de larm-forrevne Døgne.
Tusindaarene vugger
som Dis for hendes Øjne.

Om Hjerters Elskovssukke
faldt hende varmt for Fode,
vilde hun Hjerter plukke
som Blomster op med Rode.

Mens rastløs Tiden strømmer
om Verden timetalrig,
sidder hun tavs og drømmer,
drømmer og vaagner aldrig.

I:larsent2002041004
T:Nonnen
U:(Til et Billede.)
F:Morta al mondo! Død for Verden
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 48-49.

Morta al mondo! Død for Verden
Nonnen bor i det hellige Kloster,
hvor hun ved Ave og Paternoster
bøder for Faren i Livets Færden.
Morta al mondo - i Ungdoms Dage!
Andre om Lykken! <i>hun</i> maa forsage.

Morta al mondo! Med Haand under Kinden
ser hun ud gennem Vinduets Rude.
Blomsterne vifter i Sommervinden.
Verden dufter saa dejligt derude.
Morta al mondo. Derude paa Vangen
blandt Verdens Blomster sniger sig Slangen.

Morta al mondo. Blik mod det høje,
Blik, som er fyldt af smertelig Fromhed,
Blik, som søger et signende Øje
oppe bag Dagens straalende Tomhed.
Morta al mondo. Guderne kræver
Menneske-Ofring, saalænge de lever.

Morta al mondo. Kødet i Lænke,
da skal den Eviges Kærlighed kendes.
Han har jo Legem og Blod at skænke,
har dog ej Legem og Blod for hendes.
Sollyset ned over Sletterne rinder.
Taarerne straaler paa Nonnens Kinder.

Morta al mondo. Nej andre Klange
stryger forbi den ensommes Rude.
Bryllupsskarer med Faner og Sange
drager af Sted paa Vejen derude.
Lykken gryr, og Klokkerne ringer.
Nonnen synes, de klager og klinger:
     Morta al mondo. Morta al mondo.
     Morta al mondo. Morta al mondo.

I:larsent2002041005
T:Foraarssang
F:Nu trives Træet, nu lyser Løvet
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 50-51.

Nu trives Træet, nu lyser Løvet,
nu knoppes Grenenes unge Skud,
nu vover Spiren sig frem af Støvet,
og Blomsten springer mod Solen ud.
      Vaar herude, og Vaar herinde
      i vort Bryst vi med Glæde finde.
En Vinter græd over Muld bedrøvet,
Foraar er Markernes unge Gud.

Nu risler Bækken igen i Dalen,
thi Frosten hæmmer ej mer dens Fart.
I Kredse flyver omkring mig Svalen,
og Solen lyser i Luften klart.
      Vaar herude, og Vaar herinde
      i vort Bryst vi med Glæde finde.
Nu sejrer Lykken, nu synger Kvalen,
frem mylrer Planter af hver en Art.

Hvor herligt hele Naturen jubler,
det bli'r igen, som det var engang.
De spæde Lam over Stene snubler,
og Lærken synger sin lyse Sang:
      ,,Vaar herude, og Vaar herinde
      i vort Bryst vi med Glæde finde.''
Op du, som sidder i Krog og grubler,
føl alle Skabningers Frilufts-Trang.

I:larsent2002041006
T:Vise
F:Om Panden mig lufter
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 52-53.

Om Panden mig lufter
Foraarets Briser.
Men Øret fyldes
med vraltende Viser.

Af Præster ledes
de luvslidte Toner.
Omkvædet tralles
af runkne Koner.

Og Masserne svulmer
i Fryd og Gammen,
tykner af Andagt,
lyser i Amen.

Skønt selv saa normale
de ynder Sensation
i Drama, Roman
og Religion.

De gør Livet til Flovhed
bag Vane-Skimlen,
gi'r Jorden en Grovhed,
gør Fattiggaard af Himlen.

Mod Vantroen spruder
dem Ild og Svovl af Munde.
Man maa dyrke deres Guder
og klappe deres Hunde.

I:larsent2002041007
T:Credo
F:Jeg tror paa den hellige Aand, hvis Aande
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 54-55.

Jeg tror paa den hellige Aand, hvis Aande
vugger over Jorden som Foraarsblæst,
melder Fornyelsen nær for Haande,
melder dens Varsler i Øst og Vest.

Jeg tror paa den hellige Aand, der stævner
frem som et rensende Livsenspust
over de unge higende Evner,
hærget af Vanernes Møl og Rust.

Fjendtlige Kræfter imod ham fnyser,
medens han hvælver i Menneskesind
Himmel, hvor Engelen Lucifer lyser
i Verden ud og i Sjælen ind.

Jeg tror pa den hellige Aands Forbandelse
over golde Længsler og øde Egn,
paa alle Livsens-Kræfters Opstandelse
under skiftende Tiders skiftende Tegn.

Jeg tror, fordi mit Hjerte fik Daaben
i Genfødelsens og Fornyelsens Bække;
der har jeg øjnet Himmelen aaben
ud over Tusindaarenes Række.

Der saa' jeg Føniksfuglen, som svinger
sig imod Jordens yderste Døgn,
stræber paa Morgenrødens Vinger
ud over Livets yderste Løgn.

I:larsent2002041008
T:Ungdom
F:Og naar jeg har krystet
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, p. 56.

Og naar jeg har krystet din hvide Krop
det er, som Alverden klinger -
da hæver min vilde Sjæl sig op
paa brede brusende Vinger.

Da dirrer mit Sind, og det tykkes mig fast,
jeg Hvermands-Sandhed ej sanser.
Mig tykkes, i kejtede Sving og Kast
selv Præst og Menighed danser.

De danser hen over viet Jord,
saa Fliser af Ligsten springer.
Men du og jeg er som Digtets Ord,
og vi og Alverden klinger.

I:larsent2002041009
T:Elskov
F:Hvor mange Tusind Gange
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 57-58.

Hvor mange Tusind Gange
er paa den grønne Jord
de Ord ,,Jeg elsker'' sagt?
Og sig mig: I hvor mange
Tusinder af Sange
er disse samme Ord,
de Ord ,,Jeg elsker'' lagt?
Og sig: Hvor tit skal Kloden,
vi træder under Foden,
sin gamle Bane slynge
blandt Stjerners klare Klynge,
før disse Ord ,,Jeg elsker''
har mistet deres Magt?
      Tæl heller Nattens Stjerner,
      din Agers modne Kerner,
      din Elsktes Hovedhaar,
      de Slag, dit Hjerte slaar.

De Ord ,,Jeg elsker'' hvælver
udover Mandens Hoved
en hellig Sommerhimmel
og maner ham en Vrimmel
af Slanger under Hæl.
De Ord ,,Jeg elsker'' dufter
i Vaar fra Evigheden
de gennem Tiden lufter.
De lokker Fugl til Reden,
de lokker Folk til Senge.
      De hviskes over Stjerner
      og mellem Markens Kerner
      og mod din Elsktes Haar.
      De maner Liv i Vorden
      af Livet, som forgaar.

I:larsent2002041010
T:Havsnød
F:Stormen jager
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 59-61.

Stormen jager
over Havets Ørk.
Angst og Klager
dør i Natten mørk.
Maanelygten
i en ensom Krog
øger Frygten
under Skyers Tog.
Skibet hugger
haardt som Havet vugger
i sit Kog.

Kvinden klynker,
Manden bange staar:
Ak, vi synker!
Herre, vi forgaar!
Stærke Planker
knager mer og mer.
Ror og Anker
evner intet her.
Efter Hygge
bagved Dødens Skygge
alle ser.

Verdens Strande
sank bag Horisont.
Vande, Vande
raser Verden rundt.
Lykkens Porte
lod sig fordum se.
De er borte,
ingen mer kan le.
Bølgen sprøjter,
Taagehorn og Fløjter
raaber Ve.

Over Søen
under Maanen staar
hastigt Øen
i sin mørke Vaar.
O, da bryder
Glæden gennem Sky.
Verden lyder
nu et ,,Bliv'' paa ny.
Angst maa rømme
som de onde Drømme
flyr mod Gry.

H1:Lejlighedssange

I:larsent2002042801
T:Skibet
U:Ved Kapsejladsen paa Lemvig Fjord
U:23. Juli 1911.
F:Imellem Lande ruller Sø
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 65-66.

Imellem Lande ruller Sø
og vilden Strøm.
Og Stormes Flugt fra Ø til Ø
de salte Sprøjt mod Strande strø.
Imellem Lande ruller Sø
og vilden Strøm.
Og fordum Jordens Racer laa
adskilt ved Hav og Glemsels Blaa
       i Drøm.

I Drømmen hørtes Havets Røst.
af svangre Sind,
naar Solen vaagned' vaad i Øst,
og Bølgers blinde Vandrelyst
i hæse Kor gav Havet Røst
ved Morgenvind.
Det fjerne kaldte: Kom og grib!
Og Drømmen lagde Skib ved Skib
       for Vind.

De bort bag Himmelranden fo'r
som Næ gaar ned,
kom grønne Verdners Lugt paa Spor
og gav vor Sjæl den hele Jord.
De hjem fra Himmelranden fo'r
med alt, vi veed.
De stævned ind med Masten stejl.
For Sejerssang og revne Sejl
       de gled.

Du Skib, der henter Dybets Skat
fra Bølgen hul!
Du Skib, der drejet har dit Rat
til Rejser gennem Dag og Nat,
af alle Landene forladt
paa Bølgen hul!
Kulturens Vugge, hil dig, hil,
om Blæst dig driver eller Ild
       og Hjul.

I:larsent2002042802
T:Lutret Sind og klare Tanker
F:Lutret Sind og klare Tanker
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 67-69.

Lutret Sind og klare Tanker
avler ædel Daad,
skyder frodiggrønne Ranker
gennem Sejr og Graad.
Nye skønne Tider slumrer
i vor bedste Id,
selv om Slud og Tykning skumrer
om vor egen Tid.

Drister Tanken sig til Dommer
over Fædres Spor,
bør fra os den Slægt, som kommer,
arve bedre Jord.
Naar mod dette Maal vi stævne
gennem Sang og Strid,
da bli'r Tanken Skaber-Evne
til en større Tid.

Alt, som truer og fortærer
Livets Marv og Rod,
selv hvad Livets Børn begærer
blindt med sorgløst Blod,
maa vi under al vor Færden
byde aabent Slag,
hjælpe til at styrke Verden,
som er <i>vor</i> i Dag.

Vil vi Vej til Lyset bane
gennem Verdens Ve,
maa vi først til Mørket mane
Rusens Taage-Fe,
som har ført sin Offer-Skare
imod Dybet frem,
som har vokset sig til Fare
for ,,de tusind Hjem''.

Ofte stumt mod Himlens Blaahed
klager uden Raad
under Mandens drukne Raahed
Kvindeøjnes Graad,
rinder bort med Lykkens Rester
mod den dybe Kval -
efter store, vilde Fester
ved en fyldt Pokal.

Hil den Hær, som tro sig væbner
for den sunde Sag,
der vil løfte sunkne Skæbner
op til Sol og Dag!
Hil dew mange Viljers Rykken
mer og mere frem
mod det Maal at skærme Lykken
i ,,de tusind Hjem''!

H3:Fanesange

I:larsent2002042803
T:Med Faner i Spidsen gik Strømme af Liv
TOC:I
U:Lemvig Afholdsforening.
F:Med Faner i Spidsen gik Strømme af Liv
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 70-72.

Med Faner i Spidsen gik Strømme af Liv,
der mødtes i Spænding, i Spot og i Kiv,
bevæbnet med Krudt og med Knippel og Kniv,
med Spyd og med Slynger og Stene.
Og Græsset blev næret med Byger af Blod,
og Dyndet blev rødt om den graadige Rod,
og Helvedes Slagter fik aabnet sin Bod
for Ravn og for Grib og Hyæne.

Det hænder endnu mellem Rige og Land,
at Fanerne fører til Mord og til Brand.
Der stryges af Marken ti Tusinde Mand
med snare og sikre Maskiner.
Paa mægtige Valer, som vi fik at se,
gaar Døden ej mere og mejer med Le.
Nej Fart har vi bragt over Virken og Ve
og Kunsten at skabe Ruiner.

Vor Fane har Rovtiders blodige Glød,
som lyser af Korset i Ageren rød,
Forblødningens Tegn fra en voldelig Død -
men skræmmer nu ingen tilbage.
Naar højt den paa Stangen er hejst over Tag,
strakt ud gennem Vindenes svingende Drag,
forkynder dens Farver en glædelig Dag,
en Højtid blandt Menneskets Dage.

Til Kamp med vor Fane dog stadig vi gaar,
til Kamp imod Svækkelse, Sygdom og Saar,
til Kamp for vor Slægt i de kommende Aar,
for Menneskets hellige Lykke.
Lad Fanen kun falme i Vindenes Vift,
vi løfter den roligt, trods Ryk og trods Rift,
thi endnu har Dragen sin Ild og sin Gift,
om end den er veget et Stykke.

Der gaar som et Korstog mod Fremtidens Land,
at bygge det Volde med Afgrundens Rand,
og Hærene vokser med Mand efter Mand,
som vindes ved Sundhedens Sejre.
Saa følge da Held over Tag, over Tind
den vajende Dug i den vuggende Vind!
Den føre vor Hær over Fremtiden ind
de skønneste Fester at fejre!

I:larsent2002042804
T:Rundt om Folkets Hjem og Færden
TOC:II
U:Lemvig Fiskeriforening
F:Rundt om Folkets Hjem og Færden
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 72-73.

Rundt om Folkets Hjem og Færden,
rundt om Mark og Eng
ligger Havets vide Verden
i sin sunkne Seng.
Gennem Dybets Skumring skære
Fisk i rejsesyge Hære
over Lande, som sig dølger
tynget under Bølger.

Ud mod Horisontens Stribe,
som vi aldrig naar,
stønner vore raske Skibe,
medens Skruen gaar.
Vidt paa Sø Lanterner vaage
gennem Nattens salte Taage,
naar vi tyst med vaade Næver
Fangst af Havet hæver.

Vi er mange. Se vor Flaade
kløver kækt sin Vej
fremad imod Vind og Fraade,
frem og viger ej.
Styrke, Mod og Flid os samle,
saa de unge med de gamle
enigt gaa mod Hav og Havne
og hinanden gavne.

Da skal vi os Vejen bane
frem mod bedre Kaar,
fylkes om den fælles Fane,
gaa mod bedre Aar.
Fanen, som vi festligt vier,
være Tegnet, som befrier,
vinker over Kamp og Plage
frem mod Glædens Dage.

H1:To Eddasange
H2:Oversættelse fra Oldnordisk

I:larsent2002042805
T:Forord
TYPE:prosa
Q:kilde,side
N:Indtastet efter Slægternes Træ - Digte, Gyldendalske Boghandel/Nordisk Forlag, København og Kristania, 1914, pp. 77-79.

<center><large>Vølvens Spaadom</large></center>
<center>(Vøluspá)</center>

    <p>,,Vøluspá'' synes mig at indtage en Særstilling i den nordiske Olddigtning. Mange af de andre Eddakvad røber deres forholdsvis sene Fremkomst ved sindrige Allegorier og fantasirig Tænkning, mens Vøluspá kort og knapt mumler om uhyre Begivenheder, kun hist og her isprængt den sene Oldtids brogede Mytologi, særligt i Beretningerne om Yggdrasil, forøvrigt en dyb Myte, der forekommer mig langt at overgaa den jødiske Myte om ,,Livets Træ'', fra hvilken den næppe stammer. Ellers behandler ,,Vøluspá'' især de yderste Tider.</p>
    <p>Uden her at skulle komme dybt ind derpaa, maa jeg nævne, at jeg tror, ældgamle Begivenheder ligger til Grund for Vøluspá. Ginnunga-Gabet er en Erindring om Istiden. Dværgene, der skabtes i Mands Lighed før Menneskene, er de første menneskelige Beboere i Norden (Huleboere) og fra dem er de første Sagn nedarvet. Selve Ragnarokspaadommene har oprindelig angaaet tidlige Tildragelser, de er en Genspejling deraf. Fimbulvinteren er en Gentagelse af Istiden, og den paafølgende Verdensundergang af en tidligere, som tilsyneladende har fundet Sted, da et større Fastland sank i Havet (formodentlig Atlanterhavet) og rimeligvis fremkaldte den i næsten alle Oldsagn kendte ,,Syndflod''. Muspelheim er sikkert Troperne, og Verdens-Herskeren <i>Surt</i> (den sorte?) Negeren. Ildsværet har senere Tider givet ham i Haanden, og jeg har set formodet, at Kometer skulde være Ophavet til dette Sagn, hvad der kan se meget rimeligt ud, da det vel stammer fra de Tider, da Regnbuen blev Bro mellem Troperne og Norden. Surts Folk har rimeligvis været det sunkne Lands Fjender, og Mindet om disse hede Egnes Beboere er siden løbet sammen til den sorte Gud for den underjordiske Ild, der brød frem, mens Land sank i Hav og Røg formørkede Maaneskiven.</p>
    <p>Fra disse fjerne Tider stammer vist ogsaa de første Spirer til Sagnene om Fenre og Midgaardsormen. Fenres Gab er Underverdenens aabne Ildmund, og Midgaardsormen fremkalder de undersøiske Jordskælv. Det er ogsaa muligt, at Ask og Emblas Slægt er en Race med højere Kultur, der fra det sunkne eller synkende Land er slynget ind paa Urbeboernes Territorium og har taget Herredømmet. Jeg tror altsaa, at Nordboernes Oldsagn begynder ved en foregaaende Verdensundergang, en Begivenhed, de venter skal gentage sig i al sin Uhygge.</p>
    <p>Jeg har lige fundet en ældre Udtalelse, som jeg til en vis Grad kan anføre som Støtte for min Mening. Udtalelsen, der er fremsat af Adjunkt <i>J. E. Thaasen</i> i ,,Nordisk Universitets-Tidsskrift'' (1856), lyder saaledes: ,,Og ingensteds finde vi Nutiden vanskeligere at bestemme end i Vøluspaa selv, som man snarest kunde være tilbøjelig til at anse for et Epos, hvis Begivenheder alle tilhørte Fortiden, dersom ikke et Ord nu og da (som ved Indledningen til Ragnarok: ,,Frem ser jeg længere'') afbrød Illusionen.''</p>
    <p>I en Fodnote siger samme Forfatter: ,,Efter Vavthr. 55 er Balders Helfærd foregaaet i Urdagene; og dog havde han mangfoldige Templer.''</p>
    <p>Jeg anser Vøluspás Begivenheder for alle at høre Fortiden til indtil Verset: ,,Op ser hun komme andre Tider Jord af Vande osv.'' Og jeg havde denne Opfattelse længe før jeg stødte paa ovennævnte Citat. Derfor lægger jeg endnu mere Vægt paa den citerede Udtalelse.</p>
    <p>Oversættelsen er foretaget efter Professor <i>P. A. Munchs</i> ,,Den ældre Edda'' (Christiania 1847). Den er sammenholdt med H. G. Møllers og Olaf Hansens Oversættelser (1870 og 1911). For enkelte Steders Vedkommende har jeg ogsaa raadført mig med Karl Gjellerups Oversættelse og med Hans von Wolzogens tyske Udgave. En Stjerne foran en Strofe (*) betyder, at Strofen i andre Udgaver af Edda betegnes som indskudt.</p>
    <p><s>September 1914.</s></p>
                                                                                                 <sc>Thøger Larsen</sc>.
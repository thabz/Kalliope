<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1925" author="larsent" status="complete" type="poetry">
<workhead>
   <title>Limfjords-Sange</title>
   <year>1925</year>
   <quality>korrektur1</quality>
   <cvs-timestamp>$Id$</cvs-timestamp>
</workhead>
<workbody>

<section level="1">
<head>
   <toctitle>Dagenes Gang</toctitle>
</head>
<content>

<poem id="larsent200107031">
<head>
   <title>Jule-Solhverv</title>
   <toctitle>Jule-Solhverv</toctitle>
   <indextitle>Jule-Solhverv</indextitle>
   <firstline>Ind under Julens Dage</firstline>
   <quality>korrektur1,korrektur2,korrektur3,kilde,side</quality>
   <notes>
      <note>Limfjords-Sange (1925) pp.9-11.</note>
      <note>Først trykt i Politiken 23/12-1923 under titlen "Nordens Jul".</note>
   </notes>
</head>
<body>
Ind under Julens Dage
den kære Sol blev født paany,
og Vinterhimlen mindes
sin Sommers hvide Sky.

Skønt evig som vor Verden
genfødes Solen Aar for Aar
og genopvækker Livet
af Livet, som forgaar.

De mørke Nætters Kvide
med frosne Hjerters dybe Kval
begynder alt at ane
den fjerne Nattergal.

Snart vokser Solens Evne,
dens Straaler styrkes Dag for Dag,
den vrister snart vor Verden
af Vintrens Favnetag.

Ved Foraarsjævndøgnstide
den naar det skæve Kors, som staar,
hvor Dyrekredsen krydser
Ækvator ind mod Vaar.

Saa følger Paaskesejren.
Opstanden fra Ækvator brat
dens Lys besejrer Mørket,
og Dag besejrer Nat.

Og Markens nye Grøde
den vækker op af Døde snart,
mens højere den stiger
i salig Himmelfart.

Derfor som Børn vi hilser
i Jesu Navn den nye Sol,
som spejder fra sin Krybbe
imod sin Kongestol.

Og vore Hjerter grønnes,
og Haabet søger Hi og Læ,
naar Haand i Haand vi synger
omkring vort Juletræ.
</body>
</poem>

<poem id="larsent200107032">
<head>
   <title>Foraarstegn</title>
   <toctitle>Foraarstegn</toctitle>
   <indextitle>Foraarstegn</indextitle>
   <firstline>Nu vil Krokus springe</firstline>
   <quality>korrektur1</quality>
</head>
<body>
   Nu vil Krokus springe,
gule Drømme af Dvalen gled,
   Lærken er paa Vinge,
Tonerne glitrer med Straalerne ned.

   Højere Solen stiger,
kalder paa Sind og sorten Jord.
   Over de Dødes Riger
spædt og søgende Livet gror.

   Endnu er Nætterne lange,
fjerne Sole som Guder gaar
   i underjordiske Gange,
Mørke saa langt som Verden naar.

   Himlens lysende Taager
spotter hver spejdende Jords Fornuft,
   slørede Stjerner vaager
i deres fjerne sølverne Luft.

   Snart vil de hvidere brænde,
døse hen i den lyse Nat,
   Livet lader sig blænde,
Løvet skal krone Skov og Krat.

   Blomster skal komme i Grøde,
frydeligt gulne af Solskins-Traa,
   rødne mod Morgenrøde,
blaane i Rus af Himlens Blaa.

   Farverne bliver saa klare
over det langsomt grønnende Land.
   Vindenes Engleskare
danser over det nynnende Vand.

   Stille! Hør efter! Stille!
Dybest i Sjælens blanke Ro
   hører du Sfærerne spille,
hører du Græsset af Grunden gro.
</body>
</poem>

<poem id="larsent200107033">
<head>
   <title>Lad os ud over Engen gaa</title>
   <subtitle>(Sapfisk Rytme).</subtitle>
   <toctitle>Lad os ud over Engen gaa</toctitle>
   <indextitle>Lad os ud over Engen gaa</indextitle>
   <firstline>Lad os ud over Engen gaa</firstline>
   <quality>korrektur1</quality>
</head>
<body>
Lad os ud over Engen gaa,
hvor de gule Ranunkler staa,
høre Lærkerne slaa under Himlens Blaa.

Høre pluddrende Bække le,
Børn af Sol og af Vintersne,
Storken vadende faar vi at se kanske.

Henad Skraaninger hvisker bly
Anemonernes lyse Sky:
det er Gry, der er født os en Vaar paany.

Vinteren spændte en jærnhaard Ring
om os, nu er den ingenting,
alt er paa Spring mod Sommer rundt omkring.

Solen spiller nu op til Dans,
fryd dig, Verden, fra Vid og Sans,
Glans i Øjet, om Haaret en Blomsterkrans.

Solen kalder i hver en Glug,
Dagen vaagner i Morgendugg,
ler i Kildernes Kluk og i Vindens Vugg.
</body>
</poem>

<poem id="larsent200107034">
<head>
   <title>Vaar paany</title>
   <toctitle>Vaar paany</toctitle>
   <indextitle>Vaar paany</indextitle>
   <firstline>Saa kommer den ødsle Vaar paany</firstline>
   <quality>korrektur1</quality>
</head>
<body>
Saa kommer den ødsle Vaar paany,
den manes af Muld for Fode,
Solen staar op i kvidrende Gry,
og Haabet er vel til Mode.

Jorden om sin Akse gaar,
og Dagene viger og kommer, -
saa drømmer jeg da igen i Aar:
nu bliver det evig Sommer.

Det er en Vane, jeg fik engang,
naar Knoppen bryder af Barken,
da synger mit Hjerte Sangenes Sang,
mens Koen græsser paa Marken.

Salig er Fjorden under Næs,
hvor Solskinsflaggeret blinder!
Saligt er det groende Græs.
hvor Sol gennem Saften skinner.

Salig er den mætte Ko,
som gaar med Kalven i Bugen!
Saligt er Faaret, som staar i Ro
og snyder Bonden for Rugen!

Salig er den tætte Tjørn
i Svøb af lysende Bloster!
Salige ere Lam og Børn
og hvert et spirende Foster!

Saligt ... saligt ... Hjertet slaar,
Tiden gaar og kommer -
jeg føler det atter, at nu i Aar
begynder den evige Sommer.
</body>
</poem>

<poem id="larsent200107035">
<head>
   <title>Valborg Nat</title>
   <toctitle>Valborg Nat</toctitle>
   <indextitle>Valborg Nat</indextitle>
   <firstline>Valborg ved Døren ud til Sommertider!</firstline>
   <quality>korrektur1</quality>
</head>
<body>
Valborg ved Døren ud til Sommertider!
Medens en Heksehær til Sabbat rider,
aabner du Himlens Port for lyse Nætter
   vidt over Sletter.

Baalene lyser over Høj og Lunde,
Bølgerne drømmer hen ad Sø og Sunde,
dunkelt sig løfter over Land og Øer
   Koret af Frøer.

Valborg, din Nat har Drømmens bløde Vinger,
under hvis Vift den unge Maj udspringer,
sovende Sølvkorn synes alle Stjerner,
   Blaahedens Kerner.

Valborg, vi hilser dig med Sang i Sinde,
hellige Heks og kaade Helgeninde,
bringer som Hyldest dig fra Høj og Tue
   Latter og Lue.

Valborg, giv Sommernattens søde Dvale
Klang af beruste Hjerters Nattergale,
skænk os ved Gryet af din Trolddoms Skaaler
   Toner og Straaler.
</body>
</poem>

<poem id="larsent200107036">
<head>
   <title>Majsang</title>
   <toctitle>Majsang</toctitle>
   <indextitle>Majsang</indextitle>
   <firstline>Ja, nu er det Sommer, med Blomst og Løv</firstline>
   <quality>korrektur1</quality>
</head>
<body>
Ja, nu er det Sommer, med Blomst og Løv,
med Bellis i Græs som et Stjernestøv,
med Solsortsang i den lyse Nat
og drømmende Sø under Tordenhat.

Det Grønne trænger med lønlig Magt
af Muldens rødviolette Pragt,
et stille Budskab fra Jordens Sind,
som Rødmen over en Pigekind.

Og Køer og Heste og Faar og Lam
de græsser fra Eng og til Bakkekam,
og Døre staar aabne i Gaard og Hus
mod Sol og Syd og mod Sommersus.

I Bakken grønnes en enlig Tjørn,
omkring den kravler en Sværm af Børn,
de plukker Blomster ved Tjørnens Rod
til Kranse med Farver af Ild og Blod.

Og Fremtid blaaner i deres Blik,
ny Aanders Vinger og ny Musik.
I Vinden aander en vaagnet Gud,
der ler og lokker: Vaagn op, spring ud!

Hvad er det dog for et flygtigt Spil,
fornylig var Blad og Blomst ej til,
da gik vi og sukked: Kom snart, kom snart!
Saa kom det og er der og er paa Fart.

Det Nu, som dryppede til os ned,
det spejler den evige Evighed,
en Draabe saa frodig og sommerblaa,
som Somre, den syngende Sapfo saa.

Det smiler med Skær af Stjerners Brand,
det flyver som Fnug af Løvetand,
er flygtigt og dybt som Smil og Suk,
en Maaneskinsdraabe i Kløverdugg.

I Diget dufter den blaa Viol,
og Engene drømmer saa gult om Sol,
og Fugle ruger i Græs og Krat
og højere stiger den lyse Nat.
</body>
</poem>

<poem id="larsent200107037">
<head>
   <title>Septembernat</title>
   <toctitle>Septembernat</toctitle>
   <indextitle>Septembernat</indextitle>
   <firstline>Venlig, men usalig</firstline>
   <quality>korrektur1</quality>
</head>
<body>
Venlig, men usalig
vandrer langsomt Maanen
en Septembermidnat.
Storm forvirrer Mørket.

I den øde Stue
ligger jeg alene
vaagen paa min Sofa.
Mørket om mig lever.

Over Bord og Vægge
over Gulvets Flade
ligger Maaneruders
matte stille Skærsild.

Maanelyset lever,
er forbrændte Drømme,
stiger lidt og falder,
falder lidt og stiger.

Snart imod mig skinner
Lampens Maanemessing,
snart en Sky for Maanen
slukker Messingskæret.

Udenfor i Hegnet
vaander sig og stønner
Hyldens hæse Grene
som i Hændervriden.

Gennem Himlen iler
Efteraarets Skyer,
ængstet Flugt af Øer
mod en anden Verden.

Murens Rosengrene
banker paa min Rude,
Sommernattens Roser
faldt, og Grenen ræddes.

Nattens Angst og skønne
Underverdens-Klage,
Maanens Ild af Ælde
fanger alt mit Væsen.

Stormen fylder Luften,
Nattens Vidder gyser,
mejende gaar Vindens
maaneblanke Leer.

Høst er endt, og Løvfald
kommer, Nat og Løvfald,
Maaneskin og Løvfald,
Suk og Sorg og Løvfald.

Og jeg ligger ensom,
vaagen paa min Sofa,
nylig var det Ungdom,
Leg og lyse Nætter.

Har nu Verden lukket
Livets lyse Sale?
Kom, aa kom tilbage,
Gøge, Nattergale!
</body>
</poem>
</content>
</section>

<section level="1">
<head>
   <toctitle>Her og der</toctitle>
</head>
<content>

<poem id="larsent200107038">
<head>
   <title>Bøgernes Verden</title>
   <toctitle>Bøgernes Verden</toctitle>
   <indextitle>Bøgernes Verden</indextitle>
   <firstline>Bøgernes Verden er som stille Gemmer</firstline>
   <quality>korrektur1,korrektur2,kilde,side</quality>
   <notes>
      <note>Stammer fra <i>Limfjords-Sange</i> (1925) pp. 29-30.</note>
      <note>Skrevet til indvielsen af Holstebros nye biblioteksbygning.</note>
      <note>Først offentliggjort november 1923. Også trykt i ,,Den nye Litteratur'', 26/1 1924.</note>
   </notes>
</head>
<body>
Bøgernes Verden er som stille Gemmer,
rummer tit Undre, Øjeblikket glemmer;
mangen en Skat, maaske fra Dragen vunden,
   ligger paa Bunden.

O - der er gamle Bind med blanke Spænder,
fra deres Blade gamle Luer brænder,
Hænder, som skrev dem og blev Støv i Graven,
   rækker dig Gaven.

Blomster fra Tider, langvejs ladt tilbage,
dufter endnu af døde Sommerdage.
Al deres Sødme, hvis du Seglet bryder,
   løfter og fryder.

Nutidens Duft af Glæden og af Sorgen
ligger og bier til en Fremtids Morgen,
altid i Stand at slynge af sin Dvale
   Toner og Tale.

Mangen en Evne, mangen kostbar Viden
bæres af Bogens Tavshed ud i Tiden,
maaske din Søn, din Sønnesøn den bringer
   løftende Vinger.

Lad os da vogte Skatte, vi har arvet,
vogte paa andre, af vor Samtid farvet,
Aandslivets Høst paa Bøgers fulde Blade
   sanke i Lade.
</body>
</poem>

<poem id="larsent200107039">
<head>
   <title>Ved Spejderbaalet</title>
   <toctitle>Ved Spejderbaalet</toctitle>
   <indextitle>Ved Spejderbaalet</indextitle>
   <firstline>Vi slaar om Baalet Ring</firstline>
   <quality>korrektur1</quality>
</head>
<body>
   Vi slaar om Baalet Ring,
   det lyser langt omkring,
Verdens Ungdoms Baal og Brande
lyser trindt i alle Lande,
   med Ild i Sjælens Gem
   vi unge spejder frem
   med hævet Pande.

   Mens Fugles Aftenkor
   bebuder Nat om Jord
hilser alle Slægters Lue
alle Tiders Himmelbue,
   vi venter Morgengry
   med Sang mod Morgensky
   fra Tind og Tue.

   Vi tænder, mens vi tror,
   vi brænder, mens vi gror,
vi slaar Ring og vi staar sammen,
og i Kor med Ja og Amen
   for nye Tiders Tarv
   og tro mod Fædre-Arv
   vi hæver Flammen.

   Lad Lyset fra vor Lejr
   bebude Lysets Sejr,
Ild skal hærde Viljestaalet,
Lys skal lede Liv mod Maalet.
   Vi staar om Lyset Vagt,
   og hver en Mørkets Magt
   skal dø paa Baalet.
</body>
</poem>

<poem id="larsent2001070310">
<head>
   <title>Sommerstorm over Ebeltoft</title>
   <toctitle>Sommerstorm over Ebeltoft</toctitle>
   <indextitle>Sommerstorm over Ebeltoft</indextitle>
   <firstline>Sommerstormens Graavejrspisk</firstline>
   <quality>korrektur1</quality>
</head>
<body>
Sommerstormens Graavejrspisk
svinges over Vigens Bølger,
under Tangen Vigens Fisk
sig for Vandets Skælven dølger.
Over Molslands Bjerge ruger
lange luftblaa Slør, som suger
   dem i Drømmesvimlen
   halvvejs ind i Himlen,
den, hvis graa og uldne Vrede
lavt om Dagen hænger nede.

Ebeltoft, den lille By
med de trange, krumme Stræder,
ligger ydmyg under Sky,
kappes ej med store Stæder.
Mod dens Strand gaar Bølger stride,
som paa Blæsten red Stig Hvide
   frem af Fortids Taager
   mellem Uvejrs-Maager,
som laa Bindingsværk og Tage
tyst i Ban af gamle Dage.

Blæst i slidte Træers Løv
høres hæst med Sorg at suse,
piner sig med Støn og Støv
ind imellem skæve Huse;
som et Genfærds-Ridt den kommer,
skærer gennem Dag og Sommer.
   Holder mørke Drømme
   haardt om Stormens Tømme?
Byen med de trange Stræder
knuges mer end store Stæder.
</body>
</poem>

<poem id="larsent2001070311">
<head>
   <title>Lemvig</title>
   <toctitle>Lemvig</toctitle>
   <indextitle>Lemvig</indextitle>
   <firstline>By ved bakkekranste Strande</firstline>
   <quality>korrektur1</quality>
</head>
<body>
By ved bakkekranste Strande
yderst i Nordvest,
Egn ved Limfjords lyse Vande,
smyk dig nu til Fest!
Rundt fra Danmarks Egne kommer
Gæster til dit Bo
for at se dig i din Sommer,
solbestraalet, fro.

Humlum Bakkers stejle Stribe
staar med Skrænt og Slugt,
som da Hellig Knud med Skibe
fyldte deres Bugt.
Over Dal og Banke drager
man Lemvig imod
mellem frodig Eng og Ager,
Avl og Overflod.

Ud fra Geller-Tangens Flade
Oldtids-Sagnet fløj
om en Hær i Hjelm og Plade
rundt om Hamlets Høj;
Nyn fra sejrendes og dræbtes
fjerne Saga-Døn,
Sagn om Skibene, der slæbtes
over Thybo-Røn.

Her er Vesterhav og Høfder,
Bovbjerg Skrænt og Strand,
Byens egne Istids-Kløfter
rundt om Vigens Vand,
Kæmpehøjene, som stige,
spredt i Egnen trindt,
Engbjerghøje, Rammedige,
Bakke, Dal og Klint.

By, lad Minders Rækker drage
frem i Sagn og Sang,
By fra Valdemarers Dage,
fra syv Seklers Gang!
By, som mangt et Minde tabte
fra din Ungdoms Aar,
By, som glemte, mens du skabte
dine nye Kaar!

Naar dit første Bo blev bygget,
mindes ingen mer.
Længst af Glemsel overskygget
vi din Barndom ser,
Limafjord af Islands Skjalde
nævnes fjernt i Old.
Hørte du mon Lurer kalde
over Hamlets Vold?

Gamle By! Hvad end du glemte,
husk, hvad end du ved!
Tider lokked, Tider skræmte;
Sol gik op og ned!
Langsomt dæmred dine Evner
i dit skønne Ly.
Tør vi tro, din Nutid stævner
mod en Blomstrings Gry?
</body>
</poem>

<poem id="larsent2001070312">
<head>
   <title>Høstawten</title>
   <toctitle>Høstawten</toctitle>
   <indextitle>Høstawten</indextitle>
   <firstline>No er osse a bløwen gammel aa stind</firstline>
   <notes>
      <note>laant=Langt. Gwol=Gulv. Drowwen=Optræk af Lodderne. Tor=Taarn. Maar=Morgen. Boer=Bord. Ryww=Rive. Spjarer="Spærrer" der befæstedes paa Leen forat slænge det mejede Korn fra Skaaret. liin=smidig.</note>
   </notes>
   <quality>korrektur1</quality>
</head>
<body>
No er osse a bløwen gammel aa stind,
a sidder ve æ Vinni aa drimler;
imell gaar a uud aa tryn æ Vind
aa sie, hur æ Røg den himler.
Men tit gaar mi Tanker dernier i Joer
te Ann Kjestiin, æ Dreng, djer Moer.

Aa, ka En forstaa, hur æ Ti bløw av.
En test med en hiel Del Skrammel -
En regnt ett saa nyw me Or aa me Daww,
aa far En vidst av, war En gammel.
En haaj saa travvild de Staand En løwed,
aa da der bløw Linn, war æ Stoerhed øwwer.

Derhenn o Ann Kjerstiin hinner Rokk
æ Jedderkop spinder si Tæjer.
Aa læ me nu howw aa fo drown æ Klokk -
si Lodd er nær ve æ Nejer.
Der er laant te Gwol, er æ Lodd' foroven,
men far En twilt o, stu æ Klokk for Drowwen.

Æ Soel gaar nier æbaag æ Kjærk,
æ Mand i æ Tor staar aa ringer,
æ Folk i æ Mark holder op aa virk -
aa dér kommer Annis aa Inger!
Hans Hjølli hog til, aa hun band op -
di tow er ungg aa ka rør djer Krop.

Mi Seng er rest - nu blywer ed Næt,
aa snaar maa a hen aa strækk mæ,
men naar a fræ Maar te Awten er træt,
hurfor vil æ Soel da vækk mæ?
Fræ Boer te Seng, fræ Seng te Boer -
de' er mi Vandring herown æ Joer.

Mi Awtensuk vil a løs aa kiig
herfræ aa op te æ Stjarer,
menn Annis aa Inger gaar ve æ Diig
me Ryww aa Hjølli aa Spjarer.
Ja saadn gik jengaang, let aa liin,
a sjæl aa snakked me Ann Kjestiin.
</body>
</poem>

<poem id="larsent2001070313">
<head>
   <title>Nu kommer Maanen</title>
   <toctitle>Nu kommer Maanen</toctitle>
   <indextitle>Nu kommer Maanen</indextitle>
   <firstline>Nu kommer Maanen</firstline>
   <quality>korrektur1</quality>
</head>
<body>
Nu kommer Maanen.
Fuldmaanens Ro over Aftenens Riger
hviler og smiler fra Himlenes Blaanen.
smiler og stiger.
Oppe er Guden for Søvn og for Senge,
Guden, der dugger os Aftenens Enge;
ikke en Sky gennem Stilheden sejler.
stille er Jorden,
medens i Fjorden
Maanen sig spejler.

Mild som en Musas
Ansigt den signer de sovende Strømme,
ejer dog Trolddom, som saa vi Medusas
Hoved i Drømme.
Stilheden ejer Bevægelsens Vælde,
Aftenen stivner af Afgrund og Ælde,
hviler og smiler i lykkelig Daanen,
Vidderne tier,
Vindene bier.
Nu kommer Maanen.
</body>
</poem>

<poem id="larsent2001070314">
<head>
   <title>Ingenting</title>
   <toctitle>Ingenting</toctitle>
   <indextitle>Ingenting</indextitle>
   <firstline>Jomfruen staar ved Vindvet</firstline>
   <quality>korrektur1</quality>
</head>
<body>
Jomfruen staar ved Vindvet,
og Drømmene driver omkring;
da een hende vilde besnære,
havde hun skreget: La' være!
Og det blev til ingenting.

Hanen skraber i Vingen
og gør forførende Sving.
Hønen er ung af Alder,
hun tøver, drømmer og falder
og lader som ingenting.
</body>
</poem>
</content>
</section>

<section level="1">
<head>
   <toctitle>Fra Fremmede Haver</toctitle>
</head>
<content>

<poem id="larsent2001070315">
<head>
   <title>Ravnen</title>
   <subtitle>Af Edgar Allan Poe.</subtitle>
   <toctitle>Ravnen</toctitle>
   <indextitle>Ravnen</indextitle>
   <firstline>Silde sad ved Midnatstide jeg engang, mens Tanken vide</firstline>
   <notes>
      <note>Oversættelse af Poes <xref digt="poe2001070302"/>.</note>
   </notes>
   <quality>korrektur1</quality>
</head>
<body>
Silde sad ved Midnatstide jeg engang, mens Tanken vide
gennem gamle Bøgers Gaader frem paa tunge Vinger fôr.
Halvt i Søvne, halvvejs vaagen, halvt i Tanken, halvt i Taagen
syntes jeg, der banked nogen dumpt paa Døren, hvor jeg bor.
"Det er vel en Gæst", jeg mumled, "en, som kender, hvor jeg bor.
   Det er vel en Gæst, jeg tror".

En Decemberaftens Jammer endnu stedse Sindet lammer.
Spøgelser fra Ovnens Flammer skummelt henad Gulvet fôr.
Og jeg længtes gennem Dvalen efter Morgenhanens Galen,
søgte Bogens Trøst mod Kvalen, imod Savnet af Lenôr,
denne skære skønne Pige, nu af Engle kaldt Lenôr,
   evig navnløs her paa Jord.

Selv Gardinets Silkeknækken ved de sagte Vift af Trækken
vakte vildsom Gru og Rædsel, Rædsel ingen før erfor.
Hjertet banked som en Hammer, angst og ene i mit Kammer
jeg igen forvildet stammer: "Kun en sildig Gæst, jeg tror,
kun en sildig Gæst, der kommer, kendt med Huset, hvor jeg bor.
   Det er kun en Gæst, jeg tror".

Endelig jeg tog mig sammen, hæved Stemmen uden Stammen:
" Undskyld, Herre eller Frue, hvad mon De om mig dog tror?
Jeg var næppe vaagen rigtig, og De banked saa forsigtig,
saa jeg hørte ikke rigtig." Mens jeg talte disse Ord
rev jeg Døren op, men Mørke, Nat og Mørke mod mig fôr,
   Mulm og Øde over Jord.

Spejdende jeg lytted længe, spændt var alle Nervestrenge,
sære Drømmesyner saa jeg, set af ingen før paa Jord.
Mens jeg stivnet stod som Pælen, stod med Mørket tavst mod Sjælen,
sprang mig som et Lyn af Sjælen dette ene Ord: "Lenôr".
Angst jeg hvisked det, og Ekko aanded sagtelig: "Lenôr"
   aanded dette ene Ord.

Atter stod jeg i min Stue, stod med Sjæl og Sind i Lue,
atter hører jeg, det banker, stærkere, som haarde Knoer.
Denne Gang ved Vindvet lød det, Bank mod Skodden - hvad betød det?
sær Beklemthed i mig gød det. "Jeg maa komme det paa Spor.
Stille! Jeg vil aabne Vindvet. Jeg maa komme det paa Spor.
   Det er Vinden vel, jeg tror."

Skodden fat - og aabnet er den. Som fra fjerne Tiders Færden
og fra Nattemulmets Verden - tavs og fornem, tavs og stor -
ind en Ravn sig hastigt svinger, fyrstelig paa sorte Vinger,
hurtigt sig til Sæde bringer over Døren, hvor jeg bor,
paa en Pallasbustes Hoved, hvor den knejsende sig kror,
   tavs og fornem, tavs og stor.

Høj og værdig stirrer Gæsten, skønt forrevet slemt af Blæsten,
saa jeg maa, trods Sorgen, næsten smile ad den, mens den glor:
"Nattens Ravn fra Verdens Ende, Undeverdens-Ravn kan hænde,
giv dit høje Navn til Kende, hvad du kaldes, hvor du bor,
sig dit Navn i Plutons Rige, hvad du hedder, hvor du bor!"
   "Aldrigmer" var Ravnens Ord.

Længe jeg paa Svaret grunded, men dets Dyb jeg ikke bunded,
og dets Mening dunkelt blunded som en Verden bag et Flor.
Men jeg tror, at ingen Sinde hverken Mand ejheller Kvinde
fik et Møde og et Minde, som det Under, jeg erfor
den Gang Nattens Ravn sig satte ned paa Pallasbustens Ler
   og med Navnet "Aldrigmer".

Ravnen ruged saa ærværdig, stirred paa mig saa ihærdig,
som dens Sjæl var briste færdig fyldt af dette ene Ord.
Ej et Kny fra den jeg hørte, ej en Fjer paa den sig rørte,
før jeg sagde: "Livet førte Venner bort ad glemte Spor,
de forlod mig - og i Morgen farer du, som Haabet fôr."
   "Aldrigmer" var Ravnens Ord.

Gysen mig i Livet farer, da mig Ravnen atter svarer,
men jeg mumled: "Aa, et Ekko - blot et efterabet Ord,
som den hørte een udstøde, der var gaaet ud af Grøde
og som lod sin Sjæl forbløde i det øde golde Ord -
ja som lod sin Sjæl forbløde i det øde golde Ord:
   "Aldrigmer" - det Ravnens Ord.

Og jeg sysled med at sætte mig en Lænestol til Rette,
prøved smilende at gætte foran Buste, Fugl og Bord,
sank til Bunds i Fløjelspuden, saa mod Fuglen, saa mod Ruden,
hvor den mødte uindbuden med sit gaadefulde Ord,
og igennem Hjernen ene ud og ind bestandig for
   Trolddomsfuglens ene Ord.

Ej til Bunds jeg kunde komme i det Ord, det øde tomme,
tavs jeg mødte Fuglens Øje, der mig spidded som et Bor.
Tanke maatte Tanke rømme, og mit Hoved halvt i Drømme
sank mod Fløjl, hvor Straalestrømme ned fra Lampekuplen fôr,
Puders Fløjl, der aldrig favner hende, som af Verden fôr -
   favner aldrig mer Lenôr.

Luften tyst af Vellugt tynges, som et Kar med Virak gynges,
medens søde Taager slynges under Dans af Englekor.
"Arme", hulked jeg, "Gud sender dig ved Engles gode Hænder
Lindring mod den Sorg, som brænder i dit Hjerte for Lenôr.
Hjerte, drik af dette Bæger! drik det ud og glem Lenôr!"
   "Aldrigmer" var Ravnens Ord.

"Hør Profet", jeg skreg tilbage, "hør mig, Djævel eller Drage,
selv om du er sendt af Satan, om paa Flugt for Storm du fôr,
om i trodsig Armod jaget til vor Ørk, fordømt og plaget,
til vort Hjem, af Rædsler slaget - sig mig, ved du, om der gror
Balsam for min Sjæl i Gilead<note><xref bibel="bibeljeremias08,22"/></note>, om der endnu Balsam gror."
   "Aldrigmer" var Ravnens Ord.

"Hør, Profet", jeg skreg tilbage, "hør mig, Djævel eller Drage,
sig ved Himlens høje Hvælving, ved den Gud, som i den bor,
sig om jeg i Evigheden, hisset i det fjerne Eden,
faar i Favn, som før herneden, glad den salige Lenôr,
faar den skære skønne Pige, nu af Engle kaldt Lenôr."
   "Aldrigmer" var Ravnens Ord.

"Lad dit Ord, du onde sære Fugl, vor Afskedshilsen være,
skreg jeg, "flyv i Uvejrsnatten ned igen, hvor Pluton bor!
Og lad ej en Fjer tilbage i mit Hus med Mindets Plage,
Næbet af min Sjæl du tage! Bort fra Buste! Ned i Jord!
Fly mit Hjerte, vig min Verden, væk fra Stedet, hvor jeg bor!"
   "Aldrigmer" var Ravnens Ord.

Og den sorte Ravn urokket sidder stille, stum, forstokket
paa den blege Pallasbuste over Døren, hvor jeg bor.
Rundt hans Blik uroligt svømmer, ulmer som en Djævel drømmer,
Lampelyset mod ham strømmer, tegner Skyggen mørk og stor,
og min Sjæl fra denne Skygge, hvori evigt Mørke gror,
   løses aldrig mer paa Jord.
</body>
</poem>

<poem id="larsent2001070316">
<head>
   <title>Lenôr</title>
   <subtitle>Af Edgar Allan Poe.</subtitle>
   <toctitle>Lenôr</toctitle>
   <indextitle>Lenôr</indextitle>
   <firstline>O, brudt er nu den gyldne Skaal, en Aand er evig borte!</firstline>
   <notes>
      <note>Oversættelse af Edgar Allan Poes <xref digt="poe2001070301"/>.</note>
   </notes>
   <quality>korrektur1</quality>
</head>
<body>
O, brudt er nu den gyldne Skaal, en Aand er evig borte!
Stem Klokker i! En Sjæl slap fri ad Dødens Flod den sorte.
Vel, Gui de Vere, du græder her! Nu eller aldrig mer!
Paa Baaren haard i Livets Vaar kold din Lenôr du ser.
Kom, lad nu lyde Gravens Tekst og Klagesangen tung,
hun dejligst var af alle dem, der maatte dø saa ung.
Syng dobbelt mørkt, thi dobbelt død er den, som dør saa ung.

"I Pak, som elsked hendes Guld, men haardt med Hadet slog
den stolte, som I først gav Pris, da Døden hende tog!
Skal Giftens Dryp fra eders Blik og Sladdertungens Stik
berede hende Gravens Tekst og Klagesangen tung,
jer Skyld det var, at Uskyld maatte dø og dø saa ung."

Aa Verdens Lod! Dæmp Vredens Brod, og hold ej Sangen kvalt,
men løft den, saa den døde ej skal mærke noget galt.
God var Lenôr, hun forud for fra bristet Haab til Gud,
du sørger her for Pigen kær, du skulde haft til Brud,
for hende kær og blid og skær, som dybt til Senge gik,
det gule Haar har Livets Lød, men ej det brustne Blik,
end Livets Vaar paa hendes Haar, men Død paa hendes Blik.

Gaa væk, forsvind! I Nat mit Sind er let, og Klagen gold.
Jeg hilser Englens Himmelfart med Hymners Ord fra Old.
Hver Klokke kvæl! Den skønne Sjæl skal ikke høre Spor
midt i sin Fryd af denne Lyd fra den fordømte Jord.
Til Venner hist fra Fjender her den pinte Aand i Svimlen
nu svæver ud af Helvede til Hædersplads i Himlen,
fra Smertens Rist til Tronen hist hos Kongen over Himlen."
</body>
</poem>

<poem id="larsent2001070317">
<head>
   <title>Edderkoppen</title>
   <subtitle>Af Walt Whitman.</subtitle>
   <toctitle>Edderkoppen</toctitle>
   <indextitle>Edderkoppen</indextitle>
   <firstline>Jeg saa en stille taalmodig</firstline>
   <notes>
      <note>Gendigtning af Whitmans <xref digt="whitman2001060853"/>.</note>
   </notes>
   <quality>korrektur1</quality>
</head>
<body>
Jeg saa en stille taalmodig
Edderkop paa en lav fremludende Skrænt alene,
saa den søge at forske den tomme uhyre Vidde,
stadig slyngende Spind og Spind og Spind ud af sig selv,
stedse udløse dem, stedse utrætteligt sprede dem.

Og du, o min Sjæl! Hvor staar du dog
omgivet, omgivet med Have af grænseløst Rum,
uophørligt grublende, slumpende, slyngende -
søgende at forbinde dig med Kloderne,
til Broen, du behøver, er dannet, til det smidige Anker kan holde,
til Spindelvævstraaden, du slynger, kan faa fat et Sted, o min Sjæl!
</body>
</poem>

<poem id="larsent2001070318">
<head>
   <title>To Digte</title>
   <subtitle>Af Sapfo.</subtitle>
   <toctitle>To Digte</toctitle>
   <indextitle>To Digte</indextitle>
   <firstline>Vendte Atthis sin Kærlighed</firstline>
   <notes>
      <note>De efterfølgende noter er Thøger Larsens egne.</note>
      <note>Disse Digte samt Nr. 3 i min Oversættelse af Sapfos Digte blev ved Aarhundredets Begyndelse fundne i Berlin, hvortil de var bragt fra Ægypten sammen med andre Skriftbrudstykker. Schubart og v. Wilamowitz udgav dem første Gang i 1902.</note>
      <note>Str. 3 og 4 ganske molesterede; disse to Vers gengivet efter Bernhard Steiners tyske Overs.</note>
   </notes>
   <quality>korrektur1</quality>
</head>
<body>
1. [Til Atthis]

Vendte Atthis sin Kærlighed
fra mig, maatte jeg dø af Sorg,
ladt tilbage med sygt og forrevet Sind.

Sig, Veninde, de søde Ord:
"Ve mig dog for en Sorg, vi led,
Sapfo, tro mig, jeg nødig forlader dig".

Og jeg svarer: "Jeg er saa glad,
at du kom og du husked mig.
Aa, du veed, hvor vi springer i Møde dig".

Ingen Klage mere! Men sværg
ved Gudinden, at du og jeg
alt betror hinanden, alt skønt, vi fandt.

Bud du skikked om mangen Krans
af Viol og af Rosers Flor,
duftomhyllet, som pryded og fryded dig.

Mange frodige Blomsterflet
om dit yndige Skulderpar
og det yppige bølgende bløde Haar.

Og det yppige bløde Haar,
som du kongeligt salvet har
ind med duftende Salve og Myrrha-Saft.

Og med Tæpperne til min Seng
af det polstrede bløde Stof
gød din Haand for mig [Længslernes søde Vin].

2. [Til Kharaxos]

Søens Herskerinder, o Nereider,
giv mig atter Broderen frelst tilbage,
giv, at alt, hvorefter hans Hjerte higer,
   for ham maa lykkes.

Fri ham fra det skæmmende onde Rygte,
saa hans Venner atter kan føle Glæde,
men hans Fjender Skade kun faar! Nej, lad kun
   Fjendskab forsvinde!

Vilde han da venligt sin Søster mindes,
rejse hende op af den Sorgens Afgrund,
hvori han i Skændselens onde Dage
   lod hende synke.

Ej han agted paa mig, o ve, hvor skar det
mig i Hjertet, som sig kun Døden vented,
dog i Dag ved Festens og Frydens Toner
   banker det atter.

Men Gudinde, hvis mine Sange glæded
dig i Sjælen, sænk da i Nattens Mørke
Sorg og Kvide, som vi har baaret, skærm du
   os mod det onde!
</body>
</poem>

<poem id="larsent2001070319">
<head>
   <title>Skæmtedigt til en ung Pige</title>
   <subtitle>Af Anakreon.</subtitle>
   <toctitle>Skæmtedigt til en ung Pige</toctitle>
   <indextitle>Skæmtedigt til en ung Pige</indextitle>
   <firstline>Føl fra Trakien, du skæver</firstline>
   <quality>korrektur1</quality>
</head>
<body>
Føl fra Trakien, du skæver
grumt til mig og fjæler Blikket,
du forsøger paa at undfly,
tænker vel, jeg kender List.

Vid, jeg har en Fangeline,
som jeg havde Lyst at slynge
om dig og med den som Tømme
styre dig langs Banen rundt.

Hej, hvor du paa Eng og Græsgang,
som en vilter Fole springer,
thi den drevne Rytters Spore
har du endnu ikke følt.
</body>
</poem>
</content>
</section>

<section level="1">
<head>
   <toctitle>Festsange</toctitle>
</head>
<content>

<poem id="larsent2001070320">
<head>
   <title>Til Orla Buhl</title>
   <subtitle>(25 Aars Sagførerjubilæum 17. Okt. 1923).</subtitle>
   <toctitle>Til Orla Buhl</toctitle>
   <indextitle>Til Orla Buhl</indextitle>
   <firstline>I fem og tyve Aar din Haand</firstline>
   <quality>korrektur1</quality>
</head>
<body>
I fem og tyve Aar din Haand
paa Dagens Værk var lagt,
og ingen Modvind fik din Aand
ud af dens Bane bragt.

Og Aar for Aar din Virken steg
med Grøde i sit Spor,
og aldrig du af Vejen veg,
og altid holdt du Ord.

Nu kendes det saa viden om,
hvor dine Tag du tog,
og mangen Sten af Vejen kom,
hvor du ad Vejen drog.

Saa hil dig paa din Hædersdag,
vind mangen Sejr igen.
Fra dine Venner Takken tag
for, hvad du var som Ven!
</body>
</poem>

<poem id="larsent2001070321">
<head>
   <title>Sølvbryllupssang</title>
   <subtitle>Til Ingrid og Orla Buhl 9. Febr. 1924.</subtitle>
   <toctitle>Sølvbryllupssang</toctitle>
   <indextitle>Sølvbryllupssang</indextitle>
   <firstline>Som en Røg for Blæsten hastigt gaar</firstline>
   <quality>korrektur1</quality>
</head>
<body>
Som en Røg for Blæsten hastigt gaar
gennem Lys og Mørke Livets Aar.
Snart i Sommer under grønne Træer,
snart i frosne Vinterstjerners Skær.

Morgenstærk og Sindet ungt og let,
efter Dagens Travlhed aftentræt -
saadan rinder Livet som en Strøm,
Aar for Aar vi mindes som en Drøm.

Alting haster. Henad Vej og Sti
jager alle og vil alt forbi.
Jorden drejer, alting kommer snart,
alt forsvinder i forpustet Fart.

To, som følges, rejser Hjemmets Tag
som det faste Ly mod Verdens Jag,
rejser Arnen, sætter sig i Fred,
værner mangt som ej kom Verden ved.

I, som fulgtes fem og tyve Aar,
fandt i Hjemmet eders bedste Kaar,
derfor tog I trygt med Verden Tørn
og var selv i Vækst med eders Børn.

Og i Børneflokkens Ungdomsaar
fejrer I den anden Ungdoms Vaar,
derfor bliver Verdens vilde Jag
ikke mer saa meget eders Sag.

Og vi hilser eder nu i Kor,
Børn og Venner rundt om eders Bord:
Lykken følge jer fra Sølvets Stund,
saa jer Aftenstund faar Guld i Mund.
</body>
</poem>

<poem id="larsent2001070322">
<head>
   <title>Til Kai Hoffmann</title>
   <subtitle>Paa 50 Aars Fødselsdagen den 31. August 1924.</subtitle>
   <toctitle>Til Kai Hoffmann</toctitle>
   <indextitle>Til Kai Hoffmann</indextitle>
   <firstline>Ensom du sad ved din luftige Harpe</firstline>
   <quality>korrektur1</quality>
</head>
<body>
Ensom du sad ved din luftige Harpe
   midt i Naturen.
Ensom du sendte de evige Toner
   ud i Azuren.

Farver og Toner paa Jorden dit Hjerte
   dybt har forstaaet.
Jorden du fulgte paa evige Veje
   ud gennem Blaaet.

Havet, som vælter de skummende Bølger,
   Søen, som spejler,
førte du med dig, hvor Drømmenes Flaader
   duvende sejler.

Gennem de evige Vidder gaar evigt
   Tavshedens Søer,
Solene staar der som Fyr paa de dybe
   Anelsers Øer.

Verden er vid. Lad os ikke en Straale
   Solskin forspilde.
Natten staar aaben og drømmer en Drøm om
   Straalernes Kilde.
</body>
</poem>

<poem id="larsent2001070323">
<head>
   <title>Ved &bdquo;Politiken&ldquo;s 40-Aars Jubilæum</title>
   <subtitle>(Okt. 1924).</subtitle>
   <toctitle>Ved &bdquo;Politiken&ldquo;s 40-Aars Jubilæum</toctitle>
   <indextitle>Ved &bdquo;Politiken&ldquo;s 40-Aars Jubilæum</indextitle>
   <firstline>Et flittigt Værksted</firstline>
   <quality>korrektur1</quality>
</head>
<body>
Et flittigt Værksted
er Dagens Presse,
hvor Gnister fyger
fra Tidens Esse.

Der ristes rastløst
paa Mindetavler,
hvad Tiden øder,
hvad Tiden avler.

Der smeddes Vaaben
for Idealer,
hvis Faner vajer,
hvis Haner galer.

Og Nuet bølger
langs alle Spalter.
Der styrtes Tempel,
der bygges Alter.

Hil Pressens Virke,
naar vingebaaren
dens Vækst er Tegnet
paa Folkevaaren.
</body>
</poem>

<poem id="larsent2001070324">
<head>
   <title>Til Ludvig Holstein</title>
   <subtitle>1864 - 3. Dec. - 1924.</subtitle>
   <toctitle>Til Ludvig Holstein</toctitle>
   <indextitle>Til Ludvig Holstein</indextitle>
   <firstline>Apollon rigt bestraale</firstline>
   <quality>korrektur1</quality>
</head>
<body>
Apollon rigt bestraale
din Vej, du Solens Præst,
som priste Gudens Veje
fra Morgenrødens Leje
til Højene i Vest,
fra Vintersolhvervs Gysen
til Sommersolhvervs Fest.
</body>
</poem>

<poem id="larsent2001070325">
<head>
   <title>Til Sophus Michaelis</title>
   <subtitle>1865 - 14. Maj - 1925.</subtitle>
   <toctitle>Til Sophus Michaelis</toctitle>
   <indextitle>Til Sophus Michaelis</indextitle>
   <firstline>Hvor Solvind galmer</firstline>
   <quality>korrektur1</quality>
</head>
<body>
Hvor Solvind galmer
i Sommerdrømme
mod slanke Palmer
ved Sølverstrømme -

Hvor Maanebrisen
strør Guld paa Søen
og nynner Visen
om Elskovs-Øen -

Hvor Vinden tuder
i Tempelrester
om faldne Guder
og døde Præster -

Du dér paa Strømmen
har søgt og sejlet,
set Skønhedsdrømmen
i Dagen spejlet.

Og Livets Straaler
skal evigt brænde;
det Dyb, de maaler,
har aldrig Ende.
</body>
</poem>

<poem id="larsent2001070326">
<head>
   <title>Til Sophus Claussen</title>
   <subtitle>1865 - 12. Sept. - 1925.</subtitle>
   <toctitle>Til Sophus Claussen</toctitle>
   <indextitle>Til Sophus Claussen</indextitle>
   <firstline>Digter, du, som dyrkede Oldtids Guder</firstline>
   <quality>korrektur1</quality>
</head>
<body>
Digter, du, som dyrkede Oldtids Guder,
saa vi saa dem endnu i Nutids Himle,
du, som sang, saa vi ud fra Dagens Ruder
   stirrede svimle!

Du, som spilled Fløjten i Danmarks Have
saa der lo Khariter i Løvets Gemmer,
saa at Fauner sprang over Gærdestave,
   alting fik Stemmer.

Hede Hekse, leende Livsgudinder
dansed hen i Dagen blandt Danmarks Høje,
Bakkhosbarnet leged med røde Kinder,
   lo mod vort Øje.

Pennen sprang ad Bladet paa Bukkeklove
fra Papiret saa vi Satyrer danse, -
der for atter vi fra de danske Skove
   rækker dig Kranse!

Solens Digter, Festens, de lyse Stunders
store Sanger, atter din Aand vi ærer -
lader Toner hilse dit Vaarvidunders
   lysende Sfærer!
</body>
</poem>
</content>
</section>

<section level="1">
<head>
   <toctitle>Indskrifter</toctitle>
</head>
<content>

<poem id="larsent2001070327">
<head>
   <title>I Lemvig Raadhus</title>
   <toctitle>I Lemvig Raadhus</toctitle>
   <indextitle>I Lemvig Raadhus</indextitle>
   <firstline>I Høst og Vinter, som i Vaar og Sommer</firstline>
   <quality>korrektur1</quality>
</head>
<body>
I Høst og Vinter, som i Vaar og Sommer
har her til Huse Byens Raad og Dommer.
Gid Kløgt og Retfærd lede Værk og Tale
og vogte Døren ind til disse Sale.
</body>
</poem>

<poem id="larsent2001070328">
<head>
   <title>Paa en Sten ved De Danskes Alderdomshjem ved Hamburg</title>
   <subtitle>(Afsløret Aug. 1924).</subtitle>
   <toctitle>Paa en Sten ved De Danskes Alderdomshjem ved Hamburg</toctitle>
   <indextitle>Paa en Sten ved De Danskes Alderdomshjem ved Hamburg</indextitle>
   <firstline>Sit trætte Barn ved Elbens Bred</firstline>
   <quality>korrektur1</quality>
</head>
<body>
Sit trætte Barn ved Elbens Bred
har Danmark rejst et Tilflugtssted.
Det trodse Tid og Vejr og Vind
som selve Danmarks Modersind.
</body>
</poem>
</content>
</section>
</workbody>
</kalliopework>

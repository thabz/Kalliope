<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1934" author="luetken" status="complete" type="poetry">
<workhead>
   <title>Elskovs Rose</title>
   <year>1934</year>
   <notes>
        <note>Teksten følger førsteudgaven af Hulda Lütken: <i>Elskovs Rose</i>, Gyldendal, Kbh., 1934.</note>
   </notes>
   <pictures>
       <picture type="titlepage" src="1934-p1.jpg">Titelbladet til <i>Elskovs Rose</i> (1934). ,,Hulda Lütken / Elskovs Rose / Digte // Gyldendalske Boghandel · Nordisk / Forlag · København · MCMXXXIV''.</picture>
   </pictures>

   <quality>korrektur1</quality>
</workhead>
<workbody>

<poem id="luetken2018011501">
<head>
    <title>Jeg har en Sorg</title>
    <firstline>Jeg har en Sorg</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 7.</note>
    </notes>
    <quality>korrektur1,kilde,side</quality>
</head>
<body>
Jeg har en Sorg,
en bange Sorg,
en stor, mørk Sorg:
Min Moder — hun vil dø engang
en stor, mørk Gang.
Jeg har en Sorg,
en bange Sorg,
en stor, mørk Sorg.

Jeg har et Haab,
et bange Haab,
et stort, mørkt Haab:
At jeg maa dø, før Moder dør,
en stor, mørk Død.
Jeg har et Haab,
et bange Haab,
et stort, mørkt Haab.
</body>
</poem>

<poem id="luetken2018011502">
<head>
    <title>Du maa ikke have andre Guder for mig</title>
    <firstline>Et Ansigt, hvidt</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 8.</note>
    </notes>
    <quality>korrektur1,kilde,side</quality>
</head>
<body>
Et Ansigt, hvidt
mod Bjergets Kridt.

To Flammer ser
mod Jordens Ler.

En Haand strakt ud:
Et blodigt Bud.

Forbarm dig, Gud!
</body>
</poem>

<poem id="luetken2018011503">
<head>
    <title>Vinter igen</title>
    <firstline>Vinter igen. Et blygraat Hav</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, pp. 9-11.</note>
    </notes>
    <quality>korrektur1,kilde,side</quality>
</head>
<body>
Vinter igen. Et blygraat Hav,
hvor hvide Maager ilsomt flakker.
En gusten Sol, saa bleg som Rav.
Mod Vest en Mur af mørke Bakker.
Mod Solnedgang en øde Ild,
hvor Skove langsomt bliver borte.
Og dybt mod Nat det samme Spild
af Maanesmil og Skygger sorte.

Vinter igen. Det samme Vejr.
De samme graa og gustne Toner.
Drømmen igen! Det samme Skær
af Evighed mod øde Zoner.
Bestandig bruser Havet ind,
og splintres i afmægtig Vigen.
Uroligt blafrer i mit Sind
den samme formaalsløse Higen.

Melankoli. Et øde Selv.
Et Kaos i et udbrændt Indre.
En graasprængt Himmels tunge Hvælv,
hvor skjult de samme Stjerner tindre.
Om Dagen Landet aabner sig.
De samme Perspektiver møder.
Det er kun Farver! skriger jeg,
kun Billeder, Naturen øder.

Den samme Sorg. Det samme Nag.
Den samme graa Sangs golde Øde,
hvori jeg finder mit Behag,
hvori jeg skriger mig til Døde.
Du Munkekutte, sort Mystik,
luk op dit røde Sind, der gløder!
Mig møder Maanens gule Blik,
et sælsomt Smil, der staar og bløder.

Vinter igen. Den samme Kval.
De samme ørkesløse Dage.
Den samme Drøm. Den samme Pral.
Den samme graa, banale Klage.
Hvor Øjet rækker, intet Raad,
kun Havets meningsløse Higen.
Afmægtig blander sig min Graad
med Maagers monotone Skrigen.
</body>
</poem>

<poem id="luetken2018011504">
<head>
    <title>Aldrig mere</title>
    <firstline>Aldrig mere skal vi mødes</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, pp. 12-14.</note>
    </notes>
    <quality>korrektur1,kilde,side</quality>
</head>
<body>
Aldrig mere skal vi mødes.
Kom, min Muse, kom igen!
Lad mit Hjerte bare ødes,
blot du være vil min Ven.

Jeg skal fryse, uden Klage,
jeg skal sulte med et Smil.
Om du komme vil tilbage,
skal jeg trælle, uden Hvil.

Du kan raade for mit Hjerte.
Du kan raade for mit Liv.
Giv mig blot en evig Smerte,
og jeg hvisker til dig: Bliv!
- - -

Jeg har søgt min Barndoms Heder.
Jeg har grædt min Ungdoms Graad.
Hun er ingen, ingen Steder.
Og min Sjæl ved intet Raad.

Og jeg spørger Havets Bølger:
Bor hun i det dybe Vand?
Ved I, hvor min Søster dølger
sine Fodspor i jert Sand?

Og jeg spørger alle Bjerge:
Har I hørt min Søster le?
Har I hende i jert Værge?
Luk jer op og lad mig se!

Og jeg spørger Nattens Skove:
Har hun skjult sig i jert Gem?
Alle Træer, I skal love,
at min Søster kommer hjem!

Hør! jeg raaber alle Vegne,
og jeg spørger Luftens Lyn:
Bor hun dèr i disse Egne?
Har hun skjult sig for mit Syn?

Alle Skyer, I skal svare,
om hun aldrig kommer hjem?
Er hun i den store Skare,
som paa Himlen bruser frem?

Er hun dèr i Aftenrøden?
Er hun Drømmen, som jeg ser? —
Ak, tilsidst jeg spørger Døden:
Lever hun da ikke mer?

Store Død, min sidste Trøster,
bor hun paa din blege Ø? —
Før mig til min døde Søster,
vær barmhjertig, lad mig dø!
</body>
</poem>

<poem id="luetken2018011505">
<head>
    <title>Det raaber vi højt</title>
    <firstline>Det raaber vi højt i den klare Dag</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 17.</note>
    </notes>
    <quality>korrektur1,kilde,side</quality>
</head>
<body>
Det raaber vi højt i den klare Dag:
at Elskovs Rose er ikke til!
Det hvisker vi kvalt i den sorte Nat:
at Elskovs Rose er evigt til!
Farvel, min Rose!
</body>
</poem>

<poem id="luetken2018011506">
<head>
    <title>Der er Blomster</title>
    <firstline>Der er Blomster saa rene som nyfalden Sne</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 18.</note>
    </notes>
    <quality>korrektur1,kilde,side</quality>
</head>
<body>
Der er Blomster saa rene som nyfalden Sne.
Der er Blomster saa tunge som Savn.
Der er Blomster saa hede som Kærlighedsve.
Der er Blomster — kun Blomster af Navn.
</body>
</poem>

<poem id="luetken2018011507">
<head>
    <title>Elskelige Maane</title>
    <firstline>Elskelige Maane!</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, pp. 19-20.</note>
    </notes>
    <quality>korrektur1,kilde,side</quality>
</head>
<body>
Elskelige Maane!
I Nat saa jeg dit Ansigt
stige uberørt, som den Uskyldiges Sjæl,
over Havet.
Havet rødmede for dit Ansigt,
dit Ansigts straalende Elskov.
I Havets blaa Skød
laa du, som et bølgende Sværd,
et Sværd af Guld.

Og jeg saa Havets Favn bevæge sig,
som en elskovsfuld Kvinde.
De kæmpemæssige, blaa Bryster
skælvede imod dig,
du store, berusende Elsker.
Som en dyb, rød Skaal var din Mund.

I levede sammen;
Jeg saa det!
Som en stor Mangfoldighed,
en Hellighed.
Og jeg fornam mit Hjerte bruse imod jer,
I tvende Sjæle.
Og mit Ansigt brast i Taarer.
Saadan elsker jeg jer!
</body>
</poem>

<poem id="luetken2018011508">
<head>
    <title>Min Kærlighed</title>
    <firstline>Min Kærlighed er som en Rose rød</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 21.</note>
    </notes>
    <quality>korrektur1,kilde,side</quality>
</head>
<body>
Min Kærlighed er som en Rose rød,
der vokser i Skovens mossede Skød;
for ingen den dufter — og ingen den brød.

Min Kærlighed er som et Himmelhvælv,
hvor Stjernerne dirrer i smerteligt Skælv,
som det bankende Hjerte dybt i mig selv.

Min Kærlighed er som det gyldne Rav,
der fjernt fra sit Ophavs vældige Skove
forstenet dybt under Bølgen maa sove —
og græde sin Graad i et gyngende Hav.
</body>
</poem>

<poem id="luetken2018011509">
<head>
    <title>Vaaren</title>
    <firstline>Ufattelig er den lyserøde Rose</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 22.</note>
    </notes>
    <quality>korrektur1,kilde,side</quality>
</head>
<body>
Ufattelig er den lyserøde Rose,
der staar foran mig,
ufattelig, som min Kærlighed.
Ufatteligt er alt, som lever om mig:
Havets blaa Blik,
den bleglilla Hyacint
og det brune Mørke i Lyngen.
Langt borte svulmer de uendelige Skove.
Nu er Vaaren nær,
den ufattelige Vaar.
</body>
</poem>

<poem id="luetken2018011510">
<head>
    <title>Det er Aften nu derude</title>
    <firstline>Det er Aften nu derude</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 23.</note>
    </notes>
    <quality>korrektur1,kilde,side</quality>
</head>
<body>
Det er Aften nu derude.
Sagte Bladet sig bevæger.
Og en Fugl i Træet kalder,
kalder paa sin unge Mage.

Det er længe, længe siden —
men min Længsel er den samme.
Alle Skove saa jeg grønnes,
og den samme Maane lyste.

Spørg mit Hjerte, om det elsker —
det vil ingen Sinde svare.
Men hver Stjerne, du ser funkle,
den skal svare for mit Hjerte.
</body>
</poem>

<poem id="luetken2018011511">
<head>
    <title>Tys! Det mørkner over Stien</title>
    <firstline>Tys! Det mørkner over Stien</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 24.</note>
    </notes>
    <quality>korrektur1,kilde,side</quality>
</head>
<body>
Tys! Det mørkner over Stien.
Himlens blide Ansigt blaaner.
Og den store Maane daaner,
daaner elskovssygt i Natten.

Og mit Hjerte ler i Natten,
mens jeg haster hen ad Stien.
Og den store Maane smiler,
smiler til min unge Elskov.

Alle Stjerner, I skal vide,
at han venter her ved Vejen. —
Skin kun, Maane, over Stien,
at jeg ser min Ven i Natten.
</body>
</poem>

<poem id="luetken2017092503">
<head>
    <title>Hvor har du gjort af dit blaa Blik</title>
    <firstline>Hvor har du gjort af dit blaa Blik?</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 25.</note>
    </notes>
    <quality>korrektur1,kilde,side</quality>
</head>
<body>
Hvor har du gjort af dit blaa Blik?
Engang var dine Øjne som Himlen.
Nu er dine Øjne fulde af graa Ligegyldighed,
naar de ser paa mig.
Og dine Hænder ligger urørlige paa Bordet.
Din Elskov er gammel.
Jeg selv er gammel.
Men mit Hjerte skælver af Ungdom.
Men mit Hjerte — det ser du ikke.
Du kan ikke se mit Hjerte
med dine ligegyldige Øjne.
</body>
</poem>

<poem id="luetken2018011513">
<head>
    <title>Den kunstige Rose</title>
    <firstline>Jeg sværger til den kunstige Rose</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 26.</note>
    </notes>
    <quality>korrektur1,kilde,side</quality>
</head>
<body>
Jeg sværger til den kunstige Rose.
Den kunstige Rose skal ikke dø.
Jeg skal ikke se den vansmægte og visne.
Den kunstige Rose volder ingen Smerte.
Rødmende staar den i al sin falske Skønhed
og udstraaler ingen Duft,
som kan vække afmægtig Attraa
og evig, utilfredsstillet Længsel,
som sin ægte, levende Søster,
den røde, urolige Rose,
der raaber til mig derude fra Haven:
at jeg skal komme ud,
og dykke min Sjæl i et Hav af Taarer!
</body>
</poem>

<poem id="luetken2018011514">
<head>
    <title>Hovmod</title>
    <firstline>Maanen straaler i Nat</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 27.</note>
    </notes>
    <quality>korrektur1,kilde,side</quality>
</head>
<body>
Maanen straaler i Nat,
Fuldmaanen,
i al sin overjordiske, fantastiske Skønhed.
Og det undrende Kvæg,
som hviler paa Marken,
har de fromme Øjne vidaabne af Ydmyghed.
Men Mennesket,
den opretgaaende Skabning,
lægger Nakken tilbage,
og lukker Øjnene i Hovmod.
</body>
</poem>

<poem id="luetken2018011515">
<head>
    <title>Ravhjertet</title>
    <firstline>Hun havde en Nakke</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 28.</note>
    </notes>
    <quality>korrektur1,kilde,side</quality>
</head>
<body>
Hun havde en Nakke,
saa stolt og ren,
et Baand og et Ravhjerte,
haardt, som en Sten.

Nakken han kyssed’,
og Baandet han brød.
Men Hjertet — det tabte
han i hendes Skød.
- - -
Og hver Gang, hun favner
ham, stolt og ren,
han synes, han elsker
et Hjerte af Sten.
</body>
</poem>

<poem id="luetken2018011516">
<head>
    <title>Til Maanen</title>
    <firstline>Hvad vil du nu igen i Nat?</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 29.</note>
    </notes>
    <quality>korrektur1,kilde,side</quality>
</head>
<body>
Hvad vil du nu igen i Nat?
Du kommer tit til Ruden hen.
Skal jeg fortælle dig igen,
hvordan det nu er fat?

Ja, ja, saa skin paa Bordet dèr:
Du ved vel, Høsten den er nær?
Du har vel set, at Skovens Træer
nu staar i visne Klæ’er?

Hvorfor jeg sidder her i Nat? —
Aa, Kære, undskyld at jeg ler!
Du ved, hvordan det nu er fat,
og spørger dog om mer.

Ja, ja, saa skin paa Bordet dèr.
Saa skal jeg hviske det igen:
Jeg ved, han har en anden Ven. —
Derfor jeg sidder her.
</body>
</poem>

<poem id="luetken2018011517">
<head>
    <title>Folkevise</title>
    <firstline>Kæreste, var du en Stjerne</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 30.</note>
    </notes>
    <quality>korrektur1,kilde,side</quality>
</head>
<body>
Kæreste, var du en Stjerne,
da var du mig mere nær.
Jeg kunde se dig hver Aften
over min Haves Træer.

Men du er blot ingen Stjerne,
og du har mig slet ikke kær.
Og Skyerne flakker saa mørke
mod Høstmaanens hvide Skær.

Og Stjernerne stirrer saa kolde
fra Himlens talløse Hær.
Ak, ingen kan vide min Længsel,
og hvem mit Hjerte har kær.

Ak, var jeg blot selv en Stjerne
over min Haves Træer,
jeg fandt dig maaske, hvor du færdes -
fjernt fra min Længsel her.
</body>
</poem>

<poem id="luetken2018011518">
<head>
    <title>Jeg ved ikke, hvor du lever</title>
    <firstline>Jeg ved ikke, hvor du lever</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 31.</note>
    </notes>
    <quality>korrektur1,kilde,side</quality>
</head>
<body>
Jeg ved ikke, hvor du lever;
men du lever her i Rummet.
Under Stjernen, under Himlen,
under Maanens gyldne lien.

Alle Steder, alle Vegne,
kan jeg føle, at du aander.
Jeg er ingen Sinde ene,
jeg er aldrig mere ene;
thi din Aande stadig lever.
</body>
</poem>

<poem id="luetken2018011519">
<head>
    <title>Jeg længes</title>
    <firstline>Jeg længes ingen Steder</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 32.</note>
    </notes>
    <quality>korrektur1,kilde,side</quality>
</head>
<body>
Jeg længes ingen Steder —
jeg længes alle Vegne.
Mit Hjerte ydmygt græder
for ubekendte Egne.

Jeg tror, jeg dèr skal finde
den hemmelige Glæde.
Jeg tror, jeg dèr skal træde
blandt eviggrønne Linde.

Dèr gaar du mig i Møde,
du, som jeg ikke kender.
Jeg kysser dine Hænder —
først, naar vi to er døde.
</body>
</poem>

<poem id="luetken2018011520">
<head>
    <title>Den sene Nat</title>
    <firstline>Den sene Nat blev næppe til</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 35.</note>
    </notes>
    <quality>korrektur1,kilde,side</quality>
</head>
<body>
Den sene Nat blev næppe til,
før al min Sorg blev ogsaa til.
— Hvad skænker Dagen vel af Savn,
som Natten ikke giver Navn?
</body>
</poem>

<poem id="luetken2018011521">
<head>
    <title>Maane, fjerne Maane</title>
    <firstline>Maane, fjerne Maane</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 36.</note>
    </notes>
    <quality>korrektur1,kilde,side</quality>
</head>
<body>
Maane, fjerne Maane,
fjerne, gule Maane,
skin for mig, som gaar i Natten,
Maane, fjerne Maane.

Alle vide Vegne
jeg dit Væsen møder.
Tag min Uro med paa Vejen,
alle vide Vegne.

Spred den over Himlen,
over hele Verden.
Luk saa mine Øjne, Søster,
fjerne, gule Søster.

At jeg Fred kan finde,
evig Søvn kan finde.
— Skin paa Graven, hvor jeg sover
Maane, fjerne Maane.
</body>
</poem>

<poem id="luetken2018011522">
<head>
    <title>Løvfald</title>
    <firstline>Sildig Sommer. — Løvet falder</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, pp. 37-38.</note>
    </notes>
    <quality>korrektur1,kilde,side</quality>
</head>
<body>
Sildig Sommer. — Løvet falder -
Løvet, som skal sove. —
Og det store Mørke kalder
i de dybe Skove.
- - -
Stille Hjerte! — Glem din Kummer
under tyste Kroner.
Her ved Livets Bryst forstummer
alle falske Toner.

Klare Stilhed — hvide Maane —
frels mig fra min Vunde!
Lad mig af din Renhed laane,
før jeg gaar til Grunde!

Natten kommer. — Timer ile. —
Hør mig, Lysets Hyrde!
O, vidunderlige Hvile,
løs mig fra min Byrde!

Se, jeg kæmper, uden Styrke,
bandlyst af dit Rige!
Frels mig fra det tunge Mørke,
du Usigelige!

Lad mig i din Favn fornemme
Freden, jeg maa savne!
Vil du med din milde Stemme
kalde mig ved Navne?
- - -
Sildig Sommer. — Mørket kalder
den, som ej kan sove. —
Løvet falder — Løvet falder —
i de døde Skove.
</body>
</poem>

<poem id="luetken2018011523">
<head>
    <title>Jeg ser en Nat</title>
    <firstline>Jeg ser en Nat staa ensom bag min Rude</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 39.</note>
    </notes>
    <quality>korrektur1,kilde,side</quality>
</head>
<body>
Jeg ser en Nat staa ensom bag min Rude,
saa sort en Nat, der beder: Luk mig ind!
En ensom Ulv, der tuder mørkt derude,
og som er Broder til mit eget Sind.

Mit sorte Sind, som Natten ene kender.
Et Sind, som Dagen dræbte med sin Glød.
Modtag mig, Mørke! Dine milde Hænder
skal bære mig imod en evig Død.

Bag sorte Skove ser jeg Maanen brænde
sin gule Ild i Ødets blege Skum.
Min gule Søster kan jeg altid kende.
Mit Hjerte brænder i det samme Rum.
</body>
</poem>

<poem id="luetken2018011524">
<head>
    <title>Smerten</title>
    <firstline>Jeg ved, hvem jeg er</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 40.</note>
    </notes>
    <quality>korrektur1,kilde,side</quality>
</head>
<body>
Jeg ved, hvem jeg er.
Stormen har sagt det
og de store Skyer.
Og det hemmelighedsfulde Mørke,
som hviler foran Maanen,
har hvisket det til mig.
Skoven har ogsaa sagt det,
saa der er ingen Tvivl:
Jeg er Smerten,
den store Smerte,
der lever evigt,
og forbander sig selv.
Rastløs vandrer jeg
med mine store, urolige Hænder
over Verden.
Jeg ser alt
og ved alt.
Saadan er mit Liv:
En tusindfold Graad.
</body>
</poem>

<poem id="luetken2018011525">
<head>
    <title>Tvivl</title>
    <firstline>Jeg ligger og lytter til min egen Aande</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 41.</note>
    </notes>
    <quality>korrektur1,kilde,side</quality>
</head>
<body>
Jeg ligger og lytter til min egen Aande:
Nu aander min Sjæl.
Og jeg hører mit Hjertes Banken:
Det er min Sjæl, der banker.
Og en Tanke falder mig ind:
Maaske er bare det Liv, som banker i mig, min Sjæl?
Og en voldsom Angst kommer til mig:
Tvivl paa det evige Liv.
Og fra Rummet slaar Intethedens Grusomhed mig i Møde.
Og da griber min Sjæl til sine Urdrifters Forsvar:
at forsvare en Gud, som er Afgud.
</body>
</poem>

<poem id="luetken2018011526">
<head>
    <title>Higen</title>
    <firstline>Det skal langsomt blive sandt, alt hvad jeg har sagt</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 42.</note>
    </notes>
    <quality>korrektur1,kilde,side</quality>
</head>
<body>
Det skal langsomt blive sandt, alt hvad jeg har sagt.
Alle mine falske Anskrig
skal blive glødende Sandheder.
Og al den Smerte, jeg snedigt har udpønset,
skal blive slynget som Spyd mod mit Hjerte.
Indtil i urolig Feberglød mit Blod skal briste.

Store Natur!
Er det maaske din Agt,
at vise mig mit Ansigt,
mit usminkede Ansigt?
Eller maaske er dette Ubønhørlighedens Lov:
at al Løgn af sig selv tilsidst bliver Sandhed?
Higer Altet i den Grad efter Enhed?
O, da er ingen Smerte forgæves!
</body>
</poem>

<poem id="luetken2018011527">
<head>
    <title>Fortvivlelsen</title>
    <firstline>Kender du Fortvivlelsen?</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 43.</note>
    </notes>
    <quality>korrektur1,kilde,side</quality>
</head>
<body>
Kender du Fortvivlelsen?
Har du set dens livløse Maske
stirre imod dig
alle Vegne?
Dette Aadsel af en Smerte,
Smertens Forraadiielse!
Da ved du, hvad det er at fortvivle.
</body>
</poem>

<poem id="luetken2018011528">
<head>
    <title>Ironi</title>
    <firstline>Hun sidder og læser Breve</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 44.</note>
    </notes>
    <quality>korrektur1,kilde,side</quality>
</head>
<body>
Hun sidder og læser Breve —
den ensomme Digterinde —
fra sine hadefulde Venner.
Og hun sidder og græder over,
at ingen Ven var ægte.
Kun én, hun har kendt, var ægte,
én, hun ikke brød sig om.
Men ham har hun intet Brev fra.
</body>
</poem>

<poem id="luetken2018011529">
<head>
    <title>Ensomhed</title>
    <firstline>Vil du vide lidt om min Ensomhed</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 45.</note>
    </notes>
    <quality>korrektur1,kilde,side</quality>
</head>
<body>
Vil du vide lidt om min Ensomhed,
da hør efter:
Det gule Skrig blev til for min Skyld —
og Mørket for at skjule mig,
og den klamme Taage elsker mit Ansigt.
Jeg selv elsker intet:
Had er mit Leje
og Uro mine Hænder,
og mit Hjerte gribes af Væmmelse ved intet!
Hvad skal jeg gøre?
Skal jeg grine til Kloden revner?
Eller skal jeg nøjes med at række Tunge ad Maanen?
Saadan sidder jeg her hver Nat.
Satan selv har det ikke saa ondt!
</body>
</poem>

<poem id="luetken2018011530">
<head>
    <title>Morgen</title>
    <firstline>Træt til Døden lægger jeg min Pande mod Morgenen</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 46.</note>
    </notes>
    <quality>korrektur1,kilde,side</quality>
</head>
<body>
Træt til Døden lægger jeg min Pande mod Morgenen:
En Fugl synger et Sted.
I denne blaa Morgen elsker jeg Døden!
Du skulde komme nu,
mens jeg kan tage imod dig,
Livets Fugl!
</body>
</poem>

<poem id="luetken2018011531">
<head>
    <title>Vi ældes</title>
    <firstline>Vi ældes, og spørger ind i os selv</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, p. 47.</note>
    </notes>
    <quality>korrektur1,kilde,side</quality>
</head>
<body>
Vi ældes, og spørger ind i os selv:
Hvad bor i vort Indre?
Da svarer Sjælens graa Spejl:
Intet!
</body>
</poem>

<poem id="luetken2018011532">
<head>
    <title>Ved du noget om mig</title>
    <firstline>Ved du noget om mig?</firstline>
    <notes>
        <note>Teksten følger Hulda Lütken: <i>Elskovs Rose</i>, Gyldendal, Kbh., 1934, pp. 51-575.</note>
    </notes>
    <quality>korrektur1,kilde,side</quality>
</head>
<body>
Ved du noget om mig?
Har du Vidner? —
Maanen var ikke oppe.
Og ingen Stjerner lyste.
Der var kun Skoven.
Men Skoven kan ikke vidne;
thi alle Blade er døde.
For det er Høst nu,
og ikke den røde Sommer,
vor Elskovs Sommer.

Saa er der Mørket —
Mørket er det samme.
Men jeg benægter Mørket.
Du har intet Vidne!
Du ved intet!

Jeg lyver.
Om Dagen lyver jeg.
Min Mund er rød af Løgn,
mens jeg lyver.
Og mine Hænder lyver.
Mine Hænder, som er hede og feberagtige.
Jeg knytter dem paa Ryggen,
at de ikke skal røbe mig.
For mine Hænder ved noget.
De husker!

Men du skal ikke tro det.
For mine Hænder ved intet.
Se, nu er mine Hænder hvide og løgnagtige.
De hilser paa dig,
som fremmede Hænder.
Saadan er mine Hænder om Dagen.
Men om Natten aabner de sig —
og længes!

Husker du?
Det var i den røde Sommer,
vor Elskovs Sommer.

Maanen var oppe.
Og alle Stjerner lyste.
Skoven havde alle sine Blade.
Alle Blomster aabnede sig begærligt,
og sugede Maaneblodet til sig.
En Flod gik fra Maanen til Jorden.
En Sølvflod.
Jeg saa det!

Hvor længe skulde vi vente?
Maaske en Evighed?
Maaske et Nu?
Ingen ved noget om Tiden;
thi ingen ved noget om noget.
Vi ventede ikke.
Vi tilhørte hinanden,
før denne Maaneflod var omme.
Dit Ansigt levede
i en stor, vild Drøm.
Det var Maaneblodet,
der skinnede paa dit Ansigt.

Jeg husker dine Hænder:
To urolige Fugle,
der fløj over mit Legeme.
Et Legeme,
som ikke længere var mit,
men Nattens, Maanens og Jordens —
og vor Elskovs.

Jeg husker intet mere.
Nej, det har jeg glemt.
Jeg vil glemme!
Jeg tør ikke huske!
Jeg gaar ikke længere derud i Skoven.
Nej, nu sidder jeg inde,
forstenet over mine Løgne.
Thi Skoven kunde maaske røbe mig?
De døde Blade kunde maaske røbe mig?
Maaske er de endnu ikke allesammen døde?

Jeg kender dig ikke.
Jeg ved bare, hvad du hedder.
Men jeg hvisker aldrig dit Navn.
Thi Vinden kunde maaske høre mig —
og den store, begærlige Maane?
Og alle disse nøgne Grene i Skoven,
de vilde maaske pege Fingre,
om jeg hviskede dit Navn?
Derfor hvisker jeg bare dit Navn til Mørket.
Thi Mørket er det samme —
Mørket er min Ven.
Og Mørket spotter mig ikke.
Mørket er selv som en stor, sort Længsel.
Dit Navn, hvisker jeg.
Bare: dit Navn.
Ikke andet.
Jeg kender dig jo ikke.
Jeg ved bare, hvad du hedder.
Mørket er mit Vidne!

Vi mødes.
Vi siger pæne Ting til hinanden.
Vore Øjne skinner, mens vi siger det.
Vor Nat taler vi ikke om.
Det er allerede længe siden. —
Det er bare en Nat, som skinner i vore Øjne
En død Nat.
Og saa ler vi:
Thi en død Nat er jo intet!

Hører du noget i min Stemme?
Nej, du hører intet.
Thi min Stemme er som Silke.
Jeg bestræber mig.
Og saa ler jeg triumferende,
naar jeg hører min Stemmes Silke.
Lægger du Mærke til det?
Lægger du Mærke til, at min Stemme skriger?
Hører du det ikke!
Hører du ikke, at jeg skriger!
Et Steds skriger min Stemme,
bag al den løgnagtige Silke.

Jeg har sagt det:
Mørket er min Ven.
Mørket spotter mig ikke:
Ikke min Mund,
naar den brister mod Mørket.
Ikke mine Tænder,
naar de bider i min Pude.
Eller mine Hænder,
der staar sorte i Mørket,
truende sorte.

Mine Hænder, som vil leve.
Ikke mit Skød,
der higer imod dig,
i det store, berusende Mørke.
Nej, Mørket spotter mig ikke.
Mørket er min Ven.
- - -
Engang i Tiden,
vil maaske alting blive anderledes?
Naar vi begge er døde,
da skal vi maaske leve?
Ja, jeg føler det:
at vi skal leve,
naar vi er døde:
Tæt sammen.
Maaske bare èn Sjæl?
Thi det er maaske det ufuldkomne,
at vi er to?
Men maaske er vi bare to,
for at stræbe efter at blive fuldkomne?
Elskede, jeg ved det:
at vi skal leve, naar vi er døde!
</body>
</poem>


</workbody>    
</kalliopework>


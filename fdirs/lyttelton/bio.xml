<?xml version="1.0" encoding="UTF-8"?>
<bio>
<body>
Lyttelton, George, Lord, engelsk Politiker og Forfatter (1709-73), Ætling af den lærde Dommer Thomas de Littleton (1402-81), hvis Skrift <i>Tenures</i> giver værdifulde Oplysninger om de ældste engelske Ejendomsforhold. Han blev 1732 Staldmester hos Prinsen af Wales, vandt hurtig hans Yndest og var 1737-44 hans Sekretær; valgtes 1735 til Underhuset og var en af Robert Walpole's ivrigste Modstandere. Han var 1744-54 Skatkammerlord, 1755-56 Skatkammerkansler og blev derefter ophøjet til Peer. Han var en ypperlig Taler, men ingen stor Statsmand; søgte 1767 at faa dannet et Blandingsministerium af Grenville's Tilhængere og Whig'erne. Han var tillige en elegant Digter og politisk Forfatter. Hans <i>Works</i> udkom i 3 Bind 1776; mest kendt blev <i>Dialogues of the Dead</i> (1760, 4. Udg. 1765). Desuden skrev han <i>History of Henry II</i> (3 Bind 1767-71). <i>Hans Memoirs and correspondance</i> udgaves 1845 i 2 Bind. - <w>George Lyttelton</w> (1817-76), Sønnesøn af foregaaende's Broder, blev 1837 Peer og var 1846 et halvt Aar Understatssekretær for Kolonierne.  Han var streng højkirkelig og gav sig særlig af med Kirke- og Skolespørgsmaal; skrev <i>Thoughts on national education</i> (1855) og 2 Bind Smaaskrifter <i>Ephemera</i> (1865-72). Han var 1861 Medlem af Kommissionen til at undersøge de store offentlige Skoler og 1869-74 første Kommissær for de saakaldte <i>Endowed Schools</i>, samt virkede for indgribende Ændringer i disses Ordning. Han var gift med en Søster til Gladstone's Hustru.


<right><small>E. E. in <i>Salmonsens konversationsleksikon</i>, 2. udg., 1915-1930, Bd. XVI, p. 204.</small></right>
</body>
</bio>


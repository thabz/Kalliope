<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1915" author="matthison" status="complete" type="poetry">
<workhead>
    <title>Slyngrose</title>
    <subtitle>og andre Digte</subtitle>
    <year>1915</year>
    <notes>
        <note>Teksten følger Aage Matthison-Hansen: <i>Slyngrose</i>, J.L. Lybeckers Forlag, Kbh., 1915</note>
        <note>Noter med en foranstillet asterisk er digterens egne.</note>
    </notes>
    <pictures>
        <picture src="1915-p1.jpg">Titelbladet til <i>Slyngrose</i> (1915) lyder ,,Slyngrose / og andre Digte / af / Aage Matthison-Hansen // Gutta cavat lapidem. / Ovid // København / J. L. Lybeckers Forlag / 1915''.</picture>
    </pictures>
    <source facsimile="115308078113_color" facsimile-pages-num="86" facsimile-pages-offset="14">Aage Matthison-Hansen: <i>Slyngrose</i>, J.L. Lybeckers Forlag, Kbh., 1915</source>
</workhead>
<workbody>

<poem id="matthison2019051501">
<head>
    <title>Til min Hustru</title>
    <toctitle>Tilegnelse</toctitle>
    <firstline>Luften er svanger med Hyldeduften</firstline>
    <source pages="iv" facsimile-pages="13" />
    <quality>korrektur1,kilde,side</quality>
</head>
<body>
Luften er svanger med Hyldeduften
strømmende ud fra det blomstrende Hegn;
Svalernes vippende Flugt gennem Luften
varsler behændigt den kommende Regn;
mens jeg gaar op under Stengaardens Dige
følger vel Øjnene Svalernes Færd;
Tankerne dvæler i Drømmenes Rige,
her er min Hustru og Hjemmet mig nær.
</body>
</poem>

<poem id="matthison2019051502">
<head>
    <title>Digterlod</title>
    <firstline>Skjald, hvorfor tier dit Sangerbud</firstline>
    <source pages="1"/>
    <quality>korrektur1,kilde,side</quality>
</head>
<body>
Skjald, hvorfor tier dit Sangerbud,
O medens du bort dig vender,
tabte du Harpen du fik fra Gud
af dine skælvende Hænder?

Fik jeg til Gave et Strengespil,
da var det en Dryppestensgrotte,
stedse jeg følte min Sjæl itu,
og stedse jeg græde maatte,
maatte dog synge mig Lykken til,
maatte dog følge det dragende Kald;
men der var mørkt i min Tonehal,
ene de dryppende Draabers Fald:
diu, du! du! du!

Nu er der lyst, og nu er der Dag,
og Solskin til alle Kanter,
alle de Draaber paa Grottens Tag
funkle som Duggdiamanter,
Lyset straaler og Verden lér,
de Draaber har glemt at drysse,
Stalagmiten toner ej mer,
naar Solens Farver den kysse.
</body>
</poem>

<poem id="matthison2019051503">
<head>
    <title>Nu flammer Skyer -</title>
    <firstline>Nu flammer Skyers Purpurdragt</firstline>
    <source pages="2"/>
    <quality>korrektur1,kilde,side</quality>
</head>
<body>
Nu flammer Skyers Purpurdragt
rundt om den Sol, som Gud har skabt,
i deres Glød og Farvepragt
gaar Nattens blege Stjerner tabt.
Saaledes svinder mangen Drøm
med Nattens hvide Taagespind,
der glattes ud og væves ind
i denne Purpurklædnings Søm.
O, Guddom for den lyse Dag,
løft Maaneskinnet fra mit Bryst,
husval min Sjæl i stærke Drag,
imens du sejrer mildt og tyst!
</body>
</poem>

<poem id="matthison2019051504">
<head>
    <title>Lysere end Solen -</title>
    <firstline>Lysere end Solens Straaler</firstline>
    <source pages="2"/>
    <quality>korrektur1,kilde,side</quality>
</head>
<body>
Lysere end Solens Straaler
er de milde Øjnes Glans,
deres Skær af huslig Lykke
har fortryllet al min Sans.
Drag mig til dig i din Godhed
som et Hav, der bær en Fjer,
og i alle Andres Blikke
ser jeg intet - intet mer.
</body>
</poem>

<poem id="matthison2019051505">
<head>
    <title>Slyngrose</title>
    <firstline>En Crimsonrambler ejer jeg</firstline>
    <source pages="3"/>
    <quality>korrektur1,kilde,side</quality>
</head>
<body>
En »Crimsonrambler« ejer jeg
  ved Gavlens søndre Side,
det fryder mig at se den tæt
  henover Muren glide.

Fra Vindvet i mit Digterbo
  jeg ser den grønne Ranke,
snart klatrer den ad Ruden ind
  og fylder al min Tanke.

Da føler Glæde jeg paany,
  hvor før jeg var urolig,
der vokser Roser i mit Sind
  og i min Digterbolig.
</body>
</poem>

<poem id="matthison2019051506">
<head>
    <title>Livsglæde</title>
    <firstline>O hvor jeg elsker den Verden</firstline>
    <source pages="4"/>
    <quality>korrektur1,kilde,side</quality>
</head>
<body>
O hvor jeg elsker den Verden,
der er de Elskendes Eje,
Solen har Straaler af Guld,
der mere end Purpuret veje!

Straalerne er som et Blomster
i de Forelskedes Blikke,
enten ejer du Biomsteret,
eller du ejer det ikke!

Solen slog Rod i mit Hjerte,
og derfor synger det Sange,
det er en syngende Blomst,
der gror i mit Hjertes Vange!

Det er en syngende Have,
jeg bærer dybt i mit Indre,
kækt maa den slynge sig frem
som Roser, der juble og tindre!
</body>
</poem>

<poem id="matthison2019051507">
<head>
    <title>Fuglevangen</title>
    <firstline>Springbalsamine! hvis Blomster</firstline>
    <source pages="5"/>
    <quality>korrektur1,kilde,side</quality>
</head>
<body>
Springbalsamine! hvis Blomster
hængt i en spinkel Traad
svæver ved Skovsøens Vande
højt som en solskinnet Baad!

Og alle I blaa Violer,
badet i Taaredrys,
I, der ved Dagskærets Aande
døbtes af Morgenens Kys!

Alle I fjedrede Fugle,
der i den solgraa Luft
kalde med dirrende Stemmer
vakte af Foraarets Duft!

Lægger en Sang paa min Læbe
hvor jeg i Verden gaar:
det er mit Hjerte, der ejer
hele den brusende Vaar!
</body>
</poem>

<poem id="matthison2019051508">
<head>
    <title>Sarons Rose</title>
    <firstline>Der er en Rose, i hvis blide Smil</firstline>
    <source pages="6"/>
    <quality>korrektur1,kilde,side</quality>
</head>
<body>
Der er en Rose, i hvis blide Smil
min Sjæl forfriskes baade Dag og Nat;
thi den er torneløs og Amors Pil
har knapt et Mærke paa dens Blade sat.

Ja, var jeg sort som Englen Israfil,
der bærer os fra Livets Tornekrat,
blev i dens Blomsterfavn min Sorg forladt,
før selv jeg bares bort til Dødens Hvil.

Min Sarons Rose - Elskovs kælne Gud
har vugget dig til Hvile ved mit Bryst,
saa hvil da ud ved Søvnens tavse Kyst,
mens dine Blomsterblade skælve tyst

- med Bud fra Barnet og den fjerne Strand,
fra Fantasiens halvvejs glemte Land.
</body>
</poem>

<poem id="matthison2019051509">
<head>
    <title>Med en Vifte</title>
    <firstline>Min blide Hustru, disse Fjedre blaa</firstline>
    <source pages="7"/>
    <keywords>sonnet</keywords>
    <quality>korrektur1,kilde,side</quality>
</head>
<body>
Min blide Hustru, disse Fjedre blaa
  kom rosensmykte hid fra Kinas Kyst
  og vist jeg tror, at Viftens Mester saa
  dens Sølverroser ved min Roses Bryst.

Det var i Chêngtufu og Natten tyst
  alt over Stad og fjerne Hytter laa,
  med lodret Pensel, Hovedet paaskraa
  han sad og malte, Lampen gjorde lyst.

Da saa han Syner, Sølverroser faldt
  fra Firmamentet over Viften ned
  og disse store Blomster har fortalt

Alt, hvad han om vort fjerne Hjemland véd,
  at Rosen som Symbol for Elskov gjaldt
  og vækker Hjertets Fond af Kærlighed.
</body>
</poem>

<poem id="matthison2019051510">
<head>
    <title>Sjællands Kyst</title>
    <firstline>Paa det brede Bondeland</firstline>
    <source pages="8"/>
    <quality>korrektur1,kilde,side</quality>
</head>
<body>
Paa det brede Bondeland
med de gyldne Sædestakke
ved et solblankt, vatret Vand
er en vakker Udsigtsbakke.

Overalt den aabne Kyst
strækker sig med Skov og Dale
og en Sang har fyldt mit Bryst
med sin Ungdomstale.

Hvide Reflekser, blaanende Vand,
blaanende Himmel og hvide Baade,
over det hvidgraa, riflede Sand
legende Børn, saa muntre og kaade.

Børnene lege, en dristig Sky
sejler afsted over Himlen alene,
Regnskyer sløre den nære By,
Solen forgylder den landlige Scene.
</body>
</poem>

<poem id="matthison2019051511">
<head>
    <title>Stengaarden</title>
    <firstline>Stengaarden ligger skjult bag høje Hække</firstline>
    <source pages="9"/>
    <quality>korrektur1,kilde,side</quality>
</head>
<body>
Stengaarden ligger skjult bag høje Hække.
Hvor Skovene mod Furesø sig strække
der ligger den som Lærken paa sin Rede.

En fager Markvej fører did langs Hegnets Bølger
og Duft af Hyld og Kløverblomst mig følger,
Brombær og Hindbær deres Ranker sprede
henover Gærdet, Kongelys og Snerler
kredentser Hegnet som et Skum af Perler
paa Bægerranden ved en landlig Fest.

Stengaarden byder mig velkommen som sin Gæst.
</body>
</poem>

<poem id="matthison2019051512">
<head>
    <title>Haraldsted Sø</title>
    <firstline>Det var ej nogen Herregaard</firstline>
    <source pages="10"/>
    <quality>korrektur1,kilde,side</quality>
</head>
<body>
Det var ej nogen Herregaard,
der laa ved Søens Bred,
men der var gode, danske Kaar,
og der var Hjertefred.

Der laa jeg tit ved Søens Brink
alt med min Medestang,
fra Baaden trak jeg op en Blink,
hvorpaa en Gedde hang.

Jeg fanged Krebs blandt Rør og Siv
og fandt dem skokkevis,
jeg fulgte smaa Insekters Liv
i Solnedgangens Dis.

Da lød min glade Barnesang
omkap med Bølgens Brus
og fra den hvalte Nøddegang
de høje Træers Sus.
</body>
</poem>

<poem id="matthison2019051513">
<head>
    <title>Bornholm</title>
    <firstline>Jeg kom fra Sjællands kornbevokste Dale</firstline>
    <source pages="11"/>
    <quality>korrektur1,kilde,side</quality>
</head>
<body>
Jeg kom fra Sjællands kornbevokste Dale
til Østersøens stolte Klippeø
og hørte Havets Kæmperøster tale
sit dystre Sprog om Klipperne ved Rø.

Og Bølgen brødes mod de skarpe Stene,
den slog sit Braad om Lyseklippens Bryst;
men højt paa Fjeldet mellem Skovens Grene
der smutted Egern mellem Løvet tyst.

Ved Skovens Bryn stod Klokkeblomstens Krone
og syntes større end jeg før den saa,
og sødt betagen hørtes Lærkens Tone
at dalre bort i Himlens dybe Blaa.
</body>
</poem>

<poem id="matthison2019051514">
<head>
    <title>Fra den jyske Vestkyst</title>
    <toctitle>Fra den jyske Vestkyst 1-2</toctitle>
    <firstline>Hvor Synskredsen trindt er randet</firstline>
    <source pages="12-13"/>
    <quality>korrektur1,kilde,side</quality>
</head>
<body>
<nonum><center>1</center></nonum>

Hvor Synskredsen trindt er randet
af Heder og Bakkedrag,
hvor Havet har riflet Sandet
som skiftende Rhytmeslag,

der staar nu en Gravhøj ude
blandt Marehalm og Klit,
og bag den duggblanke Rude
knejser en Urne frit,

vi hører et Hjertes Banken
i Bølgernes evige Sang
og gribes af Vemod ved Tanken
om Kongen for Ordenes Klang.


<nonum><center>2</center></nonum>

Fattigt er det herude mod Nord,
lidet kan Fiskerne eje,
Maanen alene med Sølvermor
klæder de sandede Veje.

Verden er størst, hvor Kummer og Trang
lægger sig bitrest til Hvile;
Tiden gaar da sin skæve Gang
herovre ved Raabjerg Mile.

Skulde med Bølgegangen fra Vest
et Skib over Revlerne vælte,
da er hver strandet Sømand Gæst
hos Kystens modige Helte.

Nattens utallige Stjerner smaa
funkle bag Fattigfolks Huse,
tusinde Bølger mod Stranden slaa,
ustanseligt Stormene bruse.
</body>
</poem>

<poem id="matthison2019051515">
<head>
    <title>Trollhättan</title>
    <firstline>Grønt er som Glas det faldende Vand</firstline>
    <source pages="14"/>
    <quality>korrektur1,kilde,side</quality>
</head>
<body>
Grønt er som Glas det faldende Vand
styrter sig ned i den kogende Kedel,
hvor, efter Sagnet, paa Højklippens Rand
Nøkken sidder og spiller paa Fedel.

Hej! hvor det hvirvler uhyggeligt nær,
vælter sig frem som en Hjelmbusk, der bølger,
fyger afsted over Klipper og Skær,
indtil det atter i Dybet sig dølger.

Saaledes styrter sig Ungdommen leende
ned i en Malstrøm og knuses mod Klipper,
splittes til Enere, talende, seende
Draaber, der atter i Havdybet slipper.

Vandene bruser og Tonernes Spil,
fygende Skum over Vandfaldet regner;
men over Bruset sig Regnbuen tegner,
Kunstneren lever og ved han er til.
</body>
</poem>

<poem id="matthison2019051516">
<head>
    <title>Haga</title>
    <firstline>Vejen til Haga er prægtig</firstline>
    <source pages="15"/>
    <quality>korrektur1,kilde,side</quality>
</head>
<body>
Vejen til Haga er prægtig,
Lundene hvælve sig frem
kranset af smilende Vande
som af en Sølverbræm.
Ældgamle Træer i Parken,
Mälarens herlige Strøm
former sig her til et Billed
af en arkadisk Drøm.

Mellem de mørkladne Høje
øjnes et kongeligt Slot
bygget i Trianonstilen
af en forelsket Drot,
»Ekkotemplet« der sælsomt
rummer en flagrende Lyd,
blev af den sværmende Konge
rejst til de Elskendes Fryd.

Her har jeg vandret en Sommer,
og ved min Udkaarnes Arm
mellem de granklædte Klipper
talt mig begejstret og varm,
og vi har fejret vor Siesta
i »Kopparteltarnes« Ly,
dér, hvor den gyldne Lavre
favner den farende Sky.
</body>
</poem>

<poem id="matthison2019051517">
<head>
    <title>Brügge</title>
    <firstline>En sart-fortrolig, drømmesvanger Luft</firstline>
    <notes>
        <note>Jens Lund (1871-1924), dansk tegner, maler, grafiker.</note>
    </notes>
    <source pages="16"/>
    <quality>korrektur1,kilde,side</quality>
</head>
<body>
En sart-fortrolig, drømmesvanger Luft
hviler, o Brügge, over dine Gader,
som nys Jens Lund har malet, Fortids-Duft
om Béguinagens farvegraa Façader.

Bag Klostermurene Kastanjer bader
det unge Løv i solskinsmættet Luft
og vinker som en Tilflugt hver, der hader
Nutidens travle, larmende Fornuft.

Her er jo Nervehelse, Fred og Stilhed,
de gamle Klostre var et Munkebo
midt i en Tid berygtet for sin Vildhed.

Vor Tid, der savner den fornødne Ro,
maa længes efter hine Tiders Tro
som efter Fred, Barmhjertighed og Mildhed.
</body>
</poem>

<poem id="matthison2019051518">
<head>
    <title>Haven i Shanghaj</title>
    <firstline>Hvor Springvandets Straaler mod Vandspejlet plasker</firstline>
    <source pages="17"/>
    <quality>korrektur1,kilde,side</quality>
</head>
<body>
Hvor Springvandets Straaler mod Vandspejlet plasker
og piskes til Skum over Stenkummens Rand,
hvor Traner af Bronze med Vingerne basker,
som længtes de bort imod Faraos Land,
der vokser min Ve til den brænder mit Bryn,
jeg vender mod Jorden det trættede Syn.

Paa Gangene ligger de døde Cikader,
der dryssedes ned fra Platanernes Løv,
deres pibende Sang i de solhede Gader
har fulgt mig herud gennem Vejenes Støv,
hvad baader mig alle de Sangeres Lig,
jeg er selv en Cikade, min Sang er et Skrig!
</body>
</poem>

<poem id="matthison2019051519">
<head>
    <title>Tai-Wan</title>
    <subtitle>(Formosa)</subtitle>
    <firstline>Taffelformet dine Kyster</firstline>
    <source pages="18"/>
    <quality>korrektur1,kilde,side</quality>
</head>
<body>
Taffelformet dine Kyster
steg af Havet frem,
da de brede Bølgebryster
vuggede mig hjem.

Spredt paa Havet laa en Skare
Djonker under Sejl,
deres Bambusvinger fare
over Havets Spejl.

Dybet er saa grønt som Jade,
og hvorhen jeg saa
i hver vatret Bølgeflade
Solens Billed laa.
</body>
</poem>

<poem id="matthison2019051520">
<head>
    <title>Et Minde fra Erzgebirge</title>
    <firstline>Trækfugle ere vi - Fugle</firstline>
    <source pages="19-20"/>
    <quality>korrektur1,kilde,side</quality>
</head>
<body>
Trækfugle ere vi - Fugle,
der drage langvejs bort,
Rhinskvinen funkler i Glasset,
Natten, der varer saa kort,
fyldes af festlige Stemmer,
toner af Sang og Musik,
Stemningens Bølger der bruse,
Bobler, der brast og forgik.

Dørene aabnes mod Parken -
udenfor er der tyst,
ene en Springvandsstraale
løfter sin sølverne Røst,
Skyggerne vokser mod Aften
og under Skumringens Gys
Dalens Konturer svinde,
blive til Farve og Lys.

Lysene funkler i Skove -
og som en Perlerad
ligger paa Bjergenes Skrænter
hele den slumrende Stad,
tusinde Lamper der tændtes,
titter fra Haverne frem,
alle de straalende Øjne,
Byens utallige Hjem.

Hør dog, o hør, denne Stemme,
der i den tavse Kveld
stiger som Springvandets Straale
op mod det blaanende Fjeld,
blanke som Sølvet dens Toner
stiger i perlende Fryd,
rummende Bjergenes Rigdom
i sin forjættende Lyd.

Alle har lyttet i Tavshed
under den muntre Fest,
Værten, der løfter sit Bæger,
hilser den fremmede Gæst;
Sangens Gudinde i Buchholz,
hyllet i Lykkens Gevandt,
intet er skønt som en Stemning,
der gennem Natten forsvandt.
</body>
</poem>

<poem id="matthison2019051521">
<head>
    <title>Kirkegaarden i Weimar</title>
    <firstline>Sangerne tier herinde</firstline>
    <source pages="21"/>
    <keywords>goethe,schiller</keywords>
    <quality>korrektur1,kilde,side</quality>
</head>
<body>
Sangerne tier herinde,
  Hjertet i Barmen fik Ro,
Natten er fulgt efter Dagen,
  Fred mellem Gravene bo.
Sælsomt dog Træerne sukke
  som mod en stormslagen Kyst
Bølgerne længe kan hulke
  efter den voldsomme Dyst.

Alma, du hviles paa Baare
  saa hvid i din Marmordragt,
ret som den Goetheske Muse
  ud mellem Gravene lagt.
Hvilestedet for Goethe -
  søg ham i Fyrsternes Grav,
hvor han blandt Jævninge hviler
  - Graven, som Venner ham gav.

Her, hvor den skønneste Guldkrans
  blinker paa Marmorets Laag,
taler hans Gærning et eget,
  et uforgængeligt Sprog,
og som den himmelske Phobos
  fjernt over Kulde og Regn
straaler hans Navn gennem Tiden
  prentet i lysende Tegn.

Og ved hans Side har Schiller
  fundet sit blivende Sted,
her har en elskende Kvinde
  knælet paa Stenene ned
og har baldyret i Silke
  hele den kostbare Skat,
alt, hvad af Skønt han fik skrevet,
  før han har Verden forladt.

Dagen er endt og dens Gærning,
  Fred mellem Gravene bo,
Natten er fulgt efter Dagen,
  Hjertet i Barmen fik Ro.
Sælsomt dog Træerne sukke
  som mod en stormslagen Kyst
Bølgerne længe kan hulke
  efter den voldsomme Dyst.
</body>
</poem>

<poem id="matthison2019051522">
<head>
    <title>Fra Rügen</title>
    <firstline>I Sommer har jeg gæstet Schack-Staffeldts Fødested</firstline>
    <source pages="23"/>
    <keywords>staffeldt</keywords>
    <quality>korrektur1,kilde,side</quality>
</head>
<body>
I Sommer har jeg gæstet Schack-Staffeldts Fødested,
en Bondeby, der hvilte i Sommerdagens Fred,
en Rejsende vel syntes han havde hørt hans Ry;
men ellers kendte ingen ham i hans Fødeby,
jeg drog derfra i Tanker - lidt vemodsfuld tilsinds -
og tog saa med en Dampbaad fra Sassnitz op til Binz.

De store Skove blunde langs Rana-Rügens Kyst,
den lille Damper baner sig Vejen støt og tyst,
da ser jeg spændt paa Himlen den mærkeligste Sky,
tungtsvulmende den bredte sig over Land og By,
højt hævet over Øen Apollo i sin Karm,
fulgt af to vilde Hunde, der halsede af Harm.
</body>
</poem>

<poem id="matthison2019051523">
<head>
    <title>Folkevise</title>
    <firstline>Der er en fager Blomsterbrud</firstline>
    <source pages="24"/>
    <quality>korrektur1,kilde,side</quality>
</head>
<body>
Der er en fager Blomsterbrud,
en Klokkeblomst paa Hedens Jord,
den slaar sin sølvblaa Kjortel ud
i Solen ved den blanke Fjord.

Der er en fager Pigelil
opfostret af den jyske Jord,
og hendes Sind er ligetil
som alt, hvad tyst og stille gror.

Den Piges Pris jeg kvæde vil,
hun som en Blomst paa Heden staar,
hun hører selve Vaaren til
og er just Brud i dette Aar!
</body>
</poem>

<poem id="matthison2019051524">
<head>
    <title>Blomsten</title>
    <firstline>I Hjertet er Regn og Kulde</firstline>
    <source pages="25"/>
    <quality>korrektur1,kilde,side</quality>
</head>
<body>
I Hjertet er Regn og Kulde
med kvægende Sol iblandt,
der vokser en Blomst af Mulde
min Lykkes dyreste Pant.

Der vokser en Blomst af Mulde
og Taarer over den randt,
om Regnen faldt som den skulde
en Sejerskaabe den spandt.

Da spandt den en Sejerskaabe
om Blomsten i Hjertets Muld,
hver eneste Regn vejrsdraabe
lyste i Solen som Guld.
</body>
</poem>

<poem id="matthison2019051525">
<head>
    <title>Vor Sjæl</title>
    <firstline>Hvor Sjæl er en Draabe, der skælver</firstline>
    <source pages="26"/>
    <quality>korrektur1,kilde,side</quality>
</head>
<body>
Hvor Sjæl er en Draabe, der skælver
paa Evighedernes Hav,
den funkler et Nu i Solen
og synker i Bølgernes Grav.

Saalænge som Mennesker leve,
de kan blive hundrede Aar,
den samme blinkende Skælven
igennem en Duggdraabe gaar.

O se dog, hvor luer den gyldent!
det Hjerte brister i Fred,
der rummer et Skær af Solen,
som faldt gennem Skyerne ned.
</body>
</poem>

<poem id="matthison2019051526">
<head>
    <title>En Moder</title>
    <firstline>Hvor de tavse Graves lange Rækker</firstline>
    <source pages="26"/>
    <quality>korrektur1,kilde,side</quality>
</head>
<body>
Hvor de tavse Graves lange Rækker
strækker sig bag blomsterfyldte Linde
ved en Barnegrav, som Gruset dækker,
staar en ung og tætbesløret Kvinde.

Sløret sprænges af en Haand, der ryster
og hun blotter Barmens hvalte Bue
og fra tvende marmorhvide Bryster
Mælkestraaler sprang paa Gravens Tue.
</body>
</poem>

<poem id="matthison2019051527">
<head>
    <title>Talentet</title>
    <firstline>Ofte har Vennerne sagt mig</firstline>
    <source pages="27"/>
    <quality>korrektur1,kilde,side</quality>
</head>
<body>
Ofte har Vennerne sagt mig:
»Se, du har meget Talent
og burde have en Dollar
for hver en Linje omtrent!«

Men da jeg tjente en Dollar,
se, hvor sig Bladet har vendt;
thi for det gyldne Mammon
mistede jeg mit Talent.

Og naar de vender sig fra mig,
Vennerne, som jeg har kendt,
hører jeg ofte dem sukke:
»Bare han havde Talent!«
</body>
</poem>

<poem id="matthison2019051528">
<head>
    <title>Smaavers</title>
    <firstline>Dit Barn du bag Kulissen kunde amme</firstline>
    <source pages="28"/>
    <quality>korrektur1,kilde,side</quality>
</head>
<body>
<nonum><i>Adelaide Ristori:</i></nonum>

  Dit Barn du bag Kulissen kunde amme
  og næste Nu i tragisk Patos flamme!


<nonum><i>Med en Tegning forestillende Budha og en død Skildpadde:</i></nonum>

  Langsom er Sjælenes Verdensforstand,
  Skildpaddens Gang over Ørkenens Sand.


<nonum><i>Vistnok er Verden:</i></nonum>

    Vistnok er Verden Musik
      og følger de evige Love:
    men de er ukendt for os
      og Rummet har talløse Stjerner,
    der i det fjerneste funkler
      med uudforskelig Glans.


<nonum><i>Til Ferdinand Bauditz. 29/3 1912:</i></nonum>

  Saa hvil da sødt! Sangfugle har ej glemt
  du var en Fugle ven, i deres Bryst blev gemt
  èn Lovsangstone kun for dig bestemt.
</body>
</poem>

<poem id="matthison2019051529">
<head>
    <title>Folkevise</title>
    <firstline>Bækkens Vande saa tungsindigt ile</firstline>
    <source pages="29"/>
    <quality>korrektur1,kilde,side</quality>
</head>
<body>
<nonum><small><center>Dvóřak: Kvartet i D. moll. Op. 34.</center></small></nonum>

Bækkens Vande saa tungsindigt ile,
langs med Bredden staa de gamle Pile.

Hvidgraa Kæmpe, der ved Kanten vaager,
spørger: »Hvorfor er vi graa som Taager?«

Op sprang liden Fisk blandt Bækkens Stene;
»I er mange, jeg er muttersene!

»Derfor blev I graa og taageblinde,
for at jeg kan mere gyldent skinne!«
</body>
</poem>

<poem id="matthison2019051530">
<head>
    <title>Fra Pietro</title>
    <subtitle>(Küchler)</subtitle>
    <firstline>I de svale Klosterganges Skygge</firstline>
    <source pages="30"/>
    <keywords>sonnet,kuchler</keywords>
    <quality>korrektur1,kilde,side</quality>
</head>
<body>
I de svale Klosterganges Skygge,
hvor en Kilde risler saa fortrolig,
bliver jeg tungsindig, Hjemmets Hygge
savner jeg og mine Fædres Bolig.

Gerne saa jeg Mosekonen brygge;
var min Sjæl som Nordens Høstnat rolig,
skulde jeg ej savne Sydens Lykke
eller Tabet af min Klosterbolig.

Men jeg længtes efter Lysets Fader,
derfor rejste jeg mod Syd, hvor Solen
aldrig sine Troende forlader.

Her jeg kærligt smykker Skriftestolen,
og naar Sol i Klostergavlen bader
maler jeg Madonna paa dens Flader.
</body>
</poem>

<poem id="matthison2019051531">
<head>
    <title>En Sonet til Monna Rosa</title>
    <firstline>Et Væld af Roser blev i Bowlen stukket</firstline>
    <source pages="31"/>
    <keywords>sonnet</keywords>
    <quality>korrektur1,kilde,side</quality>
</head>
<body>
Et Væld af Roser blev i Bowlen stukket,
en skøn Buket, kaotisk, men saa fin,
at jeg, bedaaret af dens Blomstervin,
har mig en Rus af Farvevældet drukket.

En Kvinde, klædt i grønt og gyldent Lin,
hvis Farver Mørket nylig havde slukket,
fremtræder fra det flagrende Gardin
og ordner Roserne, som hun har plukket.

Et fagert Hoved, rammet ind af Lokker,
saa dunkle som Kastanjens brune Lød,
en Rose, hvorom Roserne sig flokker!

Den fagre Kalk, hvoraf jeg Sødme nød,
den skønneste af alle Blomsterklokker,
og som jeg elsker trofast til min Død!
</body>
</poem>

<poem id="matthison2019051532">
<head>
    <title>Fru Hanne Matthison-Hansen</title>
    <firstline>Hvor malte du smukt i de unge Aar!</firstline>
    <source pages="32"/>
    <quality>korrektur1,kilde,side</quality>
</head>
<body>
Hvor malte du smukt i de unge Aar!
dine Lærreders duggede Druer
og duftige Roser - en Blomstervaar,
som hos Vennerne endnu vi skuer.

De mange Venner, der kommer og gaar,
disse Kunstnere med deres Fruer,
saamange, at ofte de Snesen naar,
de holdt Mandjævning i dine Stuer.

De kom der og roste dig en og hver,
der var Malere, ja, Virtuoser,
dog husker jeg en Kineser især,
der var elskelig ukendt med Gloser.

Han sagde blot: »Ah!« og suged sit Vejr
for at antyde Duften af Roser.
</body>
</poem>

<poem id="matthison2019051533">
<head>
    <title>Aftenstemning</title>
    <firstline>Du døde Sjæl, der glider sky og bange</firstline>
    <source pages="33"/>
    <quality>korrektur1,kilde,side</quality>
</head>
<body>
Du døde Sjæl, der glider sky og bange
langs Horizontens vaade Kimingsrand,
som Maanens gyldne Taare, naar i lange
Høstnætter den sig spejler i et Vand,

nu kæmper Solens Varme, Lysets Magt,
med Bølgelinjerne i Aftensvalen;
mens Bølgen stiger, synker Sol i Dalen,
der flammer under deres Favntags Pragt.

Se, Bjergene paa deres Fart i Rummet
og Luftens Floder strømmer dig forbi,
som Purpur selve Bølgeskummet lyser.

Men du, min Sjæl, der i det Nøgne fryser,
er kun en Vandrer paa en øde Sti
som Maanens Segl, der staar paa Himlen krummet.
</body>
</poem>

<poem id="matthison2019051534">
<head>
    <title>Excelsior</title>
    <firstline>Som fattig Yngling søgte jeg at nære</firstline>
    <source pages="34"/>
    <keywords>sonnet</keywords>
    <quality>korrektur1,kilde,side</quality>
</head>
<body>
Som fattig Yngling søgte jeg at nære
min Aand af Oldkulturens Mindesmærker,
jeg læste Ta Hsüeh »den store Lære«
og lyttede til Shi-kings Kor af Lærker.

Til Digterne, der Stemningen forstærker,
mens haabløs Kummer ofte dem fortære,
Skribenterne, der med en Pen sig skære
og skriver løs, saalænge Saaret værker.

Jeg plukked Blomster paa Kulturens Enge,
hvis Farveskala Led i Led sig hægter,
med styrket Aand jeg greb i Harpens Strenge

skøndt med et skælvende og frygtsomt Plekter
til jeg en Dag den hele Skala mægter
og kan et frigjort Jeg i Diglen slænge.
</body>
</poem>

<poem id="matthison2019051535">
<head>
    <title>Violinistinden</title>
    <firstline>Hun gav Andre Glæde</firstline>
    <source pages="35"/>
    <quality>korrektur1,kilde,side</quality>
</head>
<body>
Hun gav Andre Glæde,
hvor hun traadte ind
med en Gang saa rhytmisk
som et Kunstnersind.

Greb hun Violinen,
lytted vi dertil,
Skæmt og Alvor skifted
- det var klassisk Spil.

At hun var saa ene,
vidste Andre ej;
thi hun spredte Solskin
over deres Vej.

Hendes Latter var jo
kvidrende og ung,
og nu viger Glæden
for en Sorg saa tung.

Tunge Sorger følge
hendes Tonespil,
nu da vi maa mindes,
at hun ej er til.

Hvem forstod, at Sorgen
sprængte hendes Aand,
før hun gav sig Døden
for sin egen Haand.
</body>
</poem>

<poem id="matthison2019051536">
<head>
    <title>Guldbrylluppet</title>
    <subtitle>18. Maj 1913</subtitle>
    <firstline>Der gynger Æbleblomster</firstline>
    <source pages="36-37"/>
    <dates>
        <event>1913-05-18</event>
    </dates>
    <quality>korrektur1,kilde,side</quality>
</head>
<body>
Der gynger Æbleblomster
i Foraarsdagens Blæst
og Klokkerne i Domen
de kimer som til Fest,
en solglad Yngling vandrer
op mod den Kirkedør,
en Søn af Organisten,
hans Haar er gult som Hør.

»Og sig mig nu, skøn Hannah,
vil du vorde min Brud,
du rødmer som de Blomster,
der nys er sprungne ud,
du kvidrer som de Lærker
i Foraarsdagens Gry,
mit unge Hjerte kimer
som Klokkerne mod Sky!«

»Og kimer nu dit Hjerte
som Klokkerne mod Sky,
mens Æbletræets Blomster
er sprungne ud paany,
saa vil vi vandre sammen
ind ad den Kirkedør,
hvor Orgelbølgen bruser
saa rigt som aldrig før!«

Saaledes klang Duetten
i deres Ungdomsvaar,
nu fejrer Brud og Brudgom
deres Guldbryllupsaar
og endnu kimer Hjertet
som Klokkerne i Kvæld;
mens Solens Farver gløde
paa fjerne Bakkehæld.
</body>
</poem>

<poem id="matthison2019051537">
<head>
    <title>Elysion</title>
    <firstline>Tiden, der flyver som Pilen</firstline>
    <source pages="38-39"/>
    <keywords>raphael,goethe,heine,petrarca,dante,coccaccio,thorvaldsen,jerichau,mastrand,andersen,oersted,aarestrup,zoega,staffeldt,camoens,vega</keywords>
    <quality>korrektur1,kilde,side</quality>
</head>
<body>
Tiden, der flyver som Pilen,
  rammer med Brodden os alle,
ene den skabende Kunst
  vil Zeus til Elysion kalde.
Forrest i Kunstnernes Skare,
  forud for alle Europas,
gaar den helleniske Kunst
  - Praksiteles, Myron og Skopas.

Saa kommer Rembrandt fra Rhinen,
  Raphael, Goethe og Heine,
hele den herlige Kreds
  fra Jordens forskellige Egne,
Kina’s Thu-fu, Wu-tao-tse,
  Lao-tse og Li-tai-pé,
Beethoven, Handel og Bach
  vandrer syngende frem alle tre.

Thi de foryngede er og
  ingen ser ud til at skrante,
Schumann og Schubert jeg ser,
  Petrarca, Boccaccio og Dante,
Thorvaldsen, Jerichau, Marstrand,
  Andersen, Ørsted, Zoëga,
Aarestrup og Schack-Staffeldt,
  Camoens og Lope de Vega.

Saligt det er, naar i Fællig
  de til Elysion drage,
der har ej Dagene Kval
  og Nætterne kender ej Klage.
Lydisk, æolisk og dorisk
  - vekslende Tonarters Klang -
fylder det lysende Rum
  - det er Sfærernes evige Sang.
</body>
</poem>

<poem id="matthison2019051538">
<head>
    <title>Lao-tse</title>
    <firstline>Kinas Kultur, den gamle, den største</firstline>
    <source pages="40"/>
    <quality>korrektur1,kilde,side</quality>
</head>
<body>
Kinas Kultur, den gamle, den største,
skabte den store Fredsven og Fyrste,
skabte Lao-tse!

Totusind Aar har i Graven han hvilet,
der har han ligget stille og smilet
som mellem Blomster en lykkelig Vandrer!
Hvad han har drømt, har digtet og skrevet,
har som en Lysning i Seklerne levet,
Ufred og Splid han dog ikke forandrer!
Fredsven og Digter, store Lao-tse,
en af de største, som Verden har kendt,
blev du forgæves fra Altet os sendt,
Verden har glemt dig!
</body>
</poem>

<poem id="matthison2019051539">
<head>
    <title>Til Helge Rode</title>
    <firstline>Aldrig jeg var i Firentze</firstline>
    <notes>
        <note>Se Helge Rodes <xref poem="rodeh2018091534"/>.</note>
    </notes>
    <source pages="41"/>
    <keywords>rodeh</keywords>
    <quality>korrektur1,kilde,side</quality>
</head>
<body>
Aldrig jeg var i Firentze
og aldrig ved Adrias Vande,
dog jeg fornam deres Skønhed
gennem dit dragende Digt.

Thi du er stolt som en Flyver!
Over de skiftende Lande
løfter du Aëroplanet
søger det fjerneste Sigt.

Gennem den lysende Æther
Landet, hvor Roserne tjælde
Sydens Balkoner og Tage
med deres leende Børn.

Du tog os med dig paa Farten
over de snedækte Fjelde,
kredsende frem imod Solen
kækt som en brusende Ørn!
</body>
</poem>

<poem id="matthison2019051540">
<head>
    <title>Franz Neruda</title>
    <subtitle>25. Marts 1915</subtitle>
    <firstline>Neruda er død! - Neruda!</firstline>
    <notes>
        <note>Franz Xaver Victor Neruda (1843-1915), tjekkisk-dansk cellist, dirigent og komponist.</note>
    </notes>
    <source pages="42"/>
    <dates>
        <written>1915-03-25</written>
    </dates>
    <quality>korrektur1,kilde,side</quality>
</head>
<body>
Neruda er død! - Neruda!
der er dvælende Klang over Navnet,
der er Sorg for en Ven, der er savnet!
Musikkens fineste Tænker,
i Dag skal han lægges i Mulde,
Foraar og Sommer, Høststorm og Kulde
vexle som Skyer, der Fligene sænker
over hans Grav!
</body>
</poem>

<poem id="matthison2019051541">
<head>
    <title>Til Sophus Michaëlis</title>
    <subtitle>15. December 1913</subtitle>
    <firstline>Lykkelige Formens Mester</firstline>
    <notes>
        <note>Michaëlis' <xref poem="michaelis2017102404"/> og <xref poem="michaelis2017102401"/> omtales.</note>
    </notes>
    <source pages="43"/>
    <dates>
        <event>1913-12-15</event>
    </dates>
    <quality>korrektur1,kilde,side</quality>
</head>
<body>
Lykkelige Formens Mester,
gennem sande Farvefester
har du vist os: Form er Pligt.
Hvor din Stemme toner vægtigt,
»Yoshiwara« - farveprægtigt!
»Blaaregn« - hvilket dejligt Digt!

Kina har du set og tolket,
skildret Templerne og Folket,
vandret mellem Lærd og Læg.
Naar din Sangkunst løfter Vingen,
knyttes Billedet til Tingen,
Idealet til dets Præg!

Stundom gribes vi af Toner
som fra fjerne Ungdomszoner
i et følsomt Digtersind,
Hjertets rene Klokke ringer,
Tonen, der i Luften svinger,
synger i vor Sjæl sig ind!
</body>
</poem>

<poem id="matthison2019051542">
<head>
    <title>Til Sophus Claussen</title>
    <firstline>Jeg husker godt en Dag</firstline>
    <source pages="44-45"/>
    <keywords>claussen</keywords>
    <quality>korrektur1,kilde,side</quality>
</head>
<body>
Jeg husker godt en Dag
i Ermelundens Hegn,
hvorlænge er det siden?
- ak, det er længe siden!
da nys det havde regnet,
var Vejen fuld af Regn;
men i sin Villa sad der
en Digter træt af Striden,
han hvilte ud blandt Vinglas
og svang Pokalen højt
og hilste sine Venner
en ung og ivrig Bøhmer
og en Kollegadigter,
der som to Fuglefløjt
sødt tolkede hans Pris,
mens han stak ud sin Rømer.

De hvide Sommerfugle
langs Havegangens Grus,
hvor det er længe siden,
ak, det er længe siden,
de flagrede derude,
nu sidder de i Hus
og lytter vel til Timernes
Skyllen og Skriden.
Ja, kære Sophus Claussen,
jeg husker denne Dag,
jeg slutter mig i Tanken
til Jubilæets Gæster
og bringer Dem den Hyldest
der er en given Sag
for en af Digtekunstens
Ypperstepræster.
</body>
</poem>

<poem id="matthison2019051543">
<head>
    <title>Walter Crane og Mary Frances Crane</title>
    <firstline>Fra Himalaya de kom til mit Hjem</firstline>
    <source pages="46"/>
    <notes>
        <note>Walter Crane (1845-1915), engelsk kunster og bogillustator.</note>
        <note>Se også Matthison-Hansens <xref poem="matthison2019051632"/>.</note>
    </notes>
    <pictures>
        <picture src="matthison2019051543-p1.jpg">Sir Edward Coley Burne-Jones: <i>The Mirror of Venus</i>, 1898, olie på lærred, 120x200 cm, Gulbenkian Foundation, Lissabon. <a href="https://gulbenkian.pt/museu/en/works_museu/the-mirror-of-venus/">⌘</a></picture><!-- -->
    </pictures>
    <keywords>sonnet</keywords>
    <quality>korrektur1,kilde,side</quality>
</head>
<body>
Fra Himalaya de kom til mit Hjem,
den følsomme Tegner og Tænker
og hans blide Hustru, der hørte til dem,
hvis Smil er et Solskin, de skænker!

De traadte saa venligt i Stuerne frem,
og mens de ved Bordet sig bænker
han aabner sin Tankes Porte paa Klem
og lægger vort Hjerte i Lænker.

Paa »Venusspejlet« vi havde set,
jeg talte om Burne-Jones, der var stor,
og Vennen sin Ven ikke svigter.

»Han var,« sagde Crane, »en ægte Poet,
af de udvalgte faa, kun ikke i Ord,
i Linier og Former han digter!«
</body>
</poem>

<poem id="matthison2019051544">
<head>
    <title>E. M. Arndt og Schack-Staffeldt</title>
    <firstline>De kom til Verden samme Aar</firstline>
    <source pages="47"/>
    <keywords>staffeldt</keywords>
    <quality>korrektur1,kilde,side</quality>
</head>
<body>
De kom til Verden samme Aar
og fødtes i den samme By;
men hvor forskelligt deres Kaar,
skøndt ingen vandt sig Verdensry!

Ja, Tyskervennen Arndt blev kendt,
som Digter var han mindre vel;
men desto større blev hans Held,
han fik et vældigt Monument.<note>* Saavel paa Rugard paa Rügen som i Byen Bonn.</note>

Schack-Staffeldt var som Digter stor
og mellem Kendere berømt,
fra han blev født paa pommersk Jord
har tvende Lande ham forsømt.
</body>
</poem>

<poem id="matthison2019051545">
<head>
    <title>C. Th. Schlegel</title>
    <subtitle>1824-1909</subtitle>
    <firstline>En nobel Mand, retsindig og solid</firstline>
    <source pages="48"/>
    <quality>korrektur1,kilde,side</quality>
</head>
<body>
En nobel Mand, retsindig og solid,
lærd Militær, for Klaffer døv og blind,
hos ingen fandtes større Granskerflid
forenet med et barnligt, nøjsomt Sind.

Et kærligt Hjerte, uden Tvivl og Frygt,
der slog for Alt, hvad Danske havde kær,
der bar sin Ejer gennem Livet trygt
og rørte Alle, der kom Gubben nær.

Endskøndt hans Væsens Kendetegn var Fred,
lovpriste man i Krig hans gode Raad,
ved Isted var som Officer han med
og pristes efter Slaget for sin Daad.

En nobel Mand, en Mand som faa af dem,
der tumles rundt i Døgnets travle Færd,
i Krig han gik som Statens Tjener frem,
men han erkendte Fredens dybe Værd.
</body>
</poem>

<poem id="matthison2019051546">
<head>
    <title>Carl Jacobsen</title>
    <firstline>Han lyste af Begejstring for den rene</firstline>
    <source pages="49"/>
    <keywords>sonnet</keywords>
    <quality>korrektur1,kilde,side</quality>
</head>
<body>
Han lyste af Begejstring for den rene,
den skønne Kunst, han gav med Løvemod;
thi sydlandsk hæftigt brændte i hans Blod
en Ild, der flammede for Skønhed ene.

Og hvad man vil om Borgerfyrsten mene
storsindet var han - han var ogsaa god,
han havde Hjerte, Danmarks Folk forstod
han bød dem Frugter af sit Livstræs Grene.

Snart er hans Lig i Marmor krystet ind,
da hviler han i Kunstens Moderfavn;
men Mindet lever om hans Borgersind,

der hos os alle efterlader Savn:
Den store Borger, der af Ildhu brænder
og øser Guldet ud med begge Hænder.
</body>
</poem>

<poem id="matthison2019051547">
<head>
    <title>Herman Bang</title>
    <firstline>Han var den største - ubestridt</firstline>
    <source pages="50"/>
    <keywords>bang,lie</keywords>
    <quality>korrektur1,kilde,side</quality>
</head>
<body>
Han var den største - ubestridt,
hvor han har kæmpet dog og lidt,
hvergang han brød en Skrankes Tvang,
og naar fra Dybet han sig svang,
var der vel Smuds paa Ørnens Klo;
men Vingen bar mod Fjeldets Bo.

Han var vor Digtnings Jonas Lie,
forladt af Sprogets Melodi;
men større dog end hver af os
ved Hjerteflammens stærke Trods,
hvad kender Ørnen vel til Sang,
dens Skrig er hæst og uden Klang.

Nej; Ørnen kendes paa dens Flugt,
dens Kredsen over Bjerg og Bugt,
de store, stolte Vingekast,
dens Syn er skarpt, dens Næb er hvast,
og selv med Hjertet fyldt af Graad
har den Geniets Trang til Daad.
</body>
</poem>

<poem id="matthison2019051548">
<head>
    <title>Thomas Krag</title>
    <firstline>Han var et Storvildt, fanget ind</firstline>
    <notes>
        <note>Thomas Peter Krag (1868-1913), norsk digter.</note>
    </notes>
    <source pages="51"/>
    <quality>korrektur1,kilde,side</quality>
</head>
<body>
Han var et Storvildt, fanget ind
af Danmarks Sol og Sommerspind,
en Riddersmand, en Grandseigneur,
der ofte banked paa vor Dør,
en Ætling af en gammel Slægt,
der sagde smukke Ting med Vægt.

Men læste han en sjælden Gang
af sin Roman en tungsindt Sang
da durede hans Tales Væld
som Fossefald fra Mur og Fjeld,
i Skæret af hans Fantasi
drog sære Syner os forbi.
</body>
</poem>

<poem id="matthison2019051549">
<head>
    <title>Jordefærd i Christiania</title>
    <subtitle>18. Marts 1813.</subtitle>
    <firstline>Et heftigt Uvejr raser nu til Morgen</firstline>
    <source pages="52"/>
    <dates>
        <event>1913-03-18</event>
    </dates>
    <keywords>sonnet</keywords>
    <quality>korrektur1,kilde,side</quality>
</head>
<body>
Et heftigt Uvejr raser nu til Morgen
med Sne og Regn fra flere Verdenshjørner,
en Sky af Mulm mod Norges Fjelde tørner
og falder ned som Flor om Klippeborgen.

Vor Frelsers Gravlund. Her kan Livets Bølger
ej længer storme mod det stakkels Hjerte;
men Skjaldens Venner, der hans Baare følger,
har ophængt Sørgeslør som Tegn paa Smerte.

Vor kære, gode Ven! Vi ser dig ikke,
vi skal ej længer lytte til din Tale
og Livet svandt fra dine dybe Blikke.

Mens Storm og Uvejr deres Skygger male
langs Norges Kyst, dets Knauter og dets Dale,
skal her du hvile trygt i Aftensvale.
</body>
</poem>

<poem id="matthison2019051550">
<head>
    <title>Bjørnstjerne Bjørnson</title>
    <toctitle>Bjørnstjerne Bjørnson I-III</toctitle>
    <subtitle>1832-1910.</subtitle>
    <firstline>Fik du ved Fødselen</firstline>
    <source pages="53-54"/>
    <keywords>bjoernson</keywords>
    <quality>korrektur1,kilde,side</quality>
</head>
<body>
<nonum><center>I.</center></nonum>

Fik du ved Fødselen
Harpen til Gave,
da er du Slægtens
talende Hjerte.

Svært er at granske
Tidernes Morgen,
Dagenes Fødsel,
Menneskers Æt.

Retten og Uretten,
Himmel og Hav,
glidende grænseløst
ud i det fjerne.


<nonum><center>II.</center></nonum>

Langsomt ebbed Blodet,
da den gamle Høvding
sad i Hallen ætstor
ramt af Ulivssaar!

Endt er nu hans Saga
og hans Dages Tal,
men hans Minde lever
gennem tusind Aar!

Thi hans friske Sange
var som Blæst paa Havet,
løftede som Stormen
Hjertet i vort Bryst!

Og nu blev det stille,
som naar Duggen falder
mildt en Sommeraften
og vi sørger tyst.


<nonum><center>III.</center></nonum>

Der fløj Duer under Taget,
Sørgetoner fyldte Hallen,
da han kom til Hovedstaden
i Salonvogn »Gare du Nord«.

Tavse blotted vi vort Hoved,
Venner traadte kærligt til,
og de bar ham ud til Folket,
hele Danmark fulgte med.
</body>
</poem>

<poem id="matthison2019051551">
<head>
    <title>Amors Hilsen</title>
    <subtitle>(Efter det engelske)</subtitle>
    <firstline>Alt Morgensolen straaler blidt</firstline>
    <source pages="55"/>
    <!-- TODO: Find originalen -->
    <quality>korrektur1,kilde,side</quality>
</head>
<body>
Alt Morgensolen straaler blidt
paa Bakkerne i Kent
og Kilder risler milevidt
fra Humlehavers Skrænt!
En ensom Vandrer stille stod,
Gud Amor ham det bød,
han lagde Snaren for hans Fod:
en Pige ung og sød.

Og denne Morgenstund i Høst
blev Amors Bue spændt,
hans Pile uden Varselrøst
blev mod to Hjerter sendt,
og hvert af dem fik sin Bekomst,
og leende løb Guden væk,
thi under Humlerankers Blomst
sprang tvende Hjerter læk.
</body>
</poem>

<poem id="matthison2019051552">
<head>
    <title>Rosenborg</title>
    <toctitle>M. F. Egan: Rosenborg</toctitle>
    <subtitle>(Efter Maurice Francis Egan)</subtitle>
    <firstline>En stilfuld Park, Bymure stænger den</firstline>
    <source pages="56"/>
    <!-- TODO: Find originalen -->
    <keywords>christian4,sonnet</keywords>
    <quality>korrektur1,kilde,side</quality>
</head>
<body>
En stilfuld Park, Bymure stænger den,
omkranser Slottet, hvor han Livet lod -
Kristian den Fjerde, en Regent saa god!
paa dette Sted hans Aand end gaar igen;

han bygged Borgen, Marmorsale stod
rejst paa hans Bud, han gifted Krigens Mænd
med Fredens Møer, Køllerten om Lænd,
hans rustne Sværd blodvidner om hans Mod.

Nu er han borte, alt er langt af Led;
det Slot er Skallen om forgangne Ting,
til Skue stillet for hver vindig Gæst. -

Selv det engang saa stive Rosenbed
bær Nutidsblomster - nye Kildespring
nu stjerneflimter under Sol og Blæst!
</body>
</poem>

<poem id="matthison2019051553">
<head>
    <title>Hesperus</title>
    <toctitle>N. Lenau: Hesperus</toctitle>
    <subtitle>(Efter N. Lenau)</subtitle>
    <firstline>Hesperus, din Straale glider</firstline>
    <notes>
        <note>Gendigtning af Nikolaus Lenau: <xref type="translation" poem="lenau2019051501"/>.</note>
    </notes>
    <source pages="57"/>
    <quality>korrektur1,kilde,side</quality>
</head>
<body>
Hesperus, din Straale glider
blegt tungsindig mod os ned,
blinker til den Dag, der skrider
ind i Dødens tavse Fred.

Aftenskyer svæve lette
i den blide Maaneglans
og af blege Roser flette
de den døde Dag en Krans.

Kirkegaard for svundne Dage,
Fortid med din tavse Fred,
du begraver Hjertets Klage,
ak! og Saligheden med!
</body>
</poem>

<poem id="matthison2019051554">
<head>
    <title>Sansebedrag</title>
    <toctitle>N. Lenau: Sansebedrag</toctitle>
    <subtitle>(Efter N. Lenau)</subtitle>
    <firstline>Natuglen skriger trist i øde Klippekløfter</firstline>
    <source pages="58-59"/>
    <!-- TODO: Find originalen -->
    <quality>korrektur1,kilde,side</quality>
</head>
<body>
Natuglen skriger trist i øde Klippekløfter,
mod Himlens vilde Lyn sin hæse Sang den løfter.

Som naar en sortklædt Ørn sig fra et Baal opsvinger,
den sorte Nat slaar ud de luetændte Vinger.

Den Strøm af Regn der faldt, som Nattens Mulm nu døder
i Uvejrsskæret tidt som Diamanter gløder.

Som i en Angstens Nat en Strøm af stærke Taarer
fortolker Smertens Glød i feberhede Aarer.

Trængt ind i Kløftens Gab de stærke Vinde hvæse,
til Uvejrshimlens Kamp de paa Basuner blæse.

Med mangen Art af Lyd Bjergfossen ned sig slynger,
som Torden, Fugl og Vind paa samme Tid den synger -

Ak, nej! min Sans bedrog, ifald den mig fortæller,
at Uglens Klageskrig om Vejrets Rasen melder,

at Vindenes Basun ledsager Skyens Kampe,
at Lynet flammed op at vorde Regnens Lampe,

og at Bjergfossens Fald paa Vejrets Stemmer kalde
med Ekkorøst igen og dem besvarer alle.

Ensomme Klager ere de, de kende ej hverandre,
endskøndt de vilde Kor ad fælles Veje vandre.

Vor Fantasi forgæves saa farveprægtigt maler,
thi Jordens Luft er fyldt af dunkle Enetaler.

Hvis alle Klager først vi kunde fuldt besvare,
og hvis vort Hjertes Dyb vi kunde helt forklare,

Da havde vi paany det tabte Eden fundet,
og i ét Glædesskrig vor Klage var forsvundet.

Trods alle Venskabsord, der vil vort Sorgsind sprede,
er hver dyb Smærte dog en Eremit hernede.
</body>
</poem>

<poem id="matthison2019051555">
<head>
    <title>Sangen om Nøkkeroserne</title>
    <toctitle>Wan-chan-lin: Sangen om Nøkkeroserne</toctitle>
    <subtitle>(Efter Wan-chan-lin).</subtitle>
    <firstline>Mellem Nøkkerosers</firstline>
    <source pages="60-61"/>
    <quality>korrektur1,kilde,side</quality>
</head>
<body>
        Mellem Nøkkerosers
        fagre Blomsterriger
        færdes der en Skare
        kønne, unge Piger.

        Kønne, unge Piger,
        klædt i lyse Kjoler,
        der med Skæmt og Latter
        deres Ungdom soler.

        Nøkkerosens Blade,
        der sig ogsaa soler,
        er af samme Farve
        som de lyse Kjoler.

        Som den unge Piges
        Rosenkinder gløde,
        er dens Blomsterkrones
        Blomster lyserøde.

        Bladenet og Kjoler,
        Pigens Rosenkinder,
        og de søde Blomster
        i et Kaos rinder.

        I saa tæt en Klynge
        at man ej kan gætte
        der er unge Piger,
        før de høres synge.

        Da faar først man Øje
        paa de unge Piger
        mellem Nøkkerosers
        fagre Blomsterriger,

Saaledes legede fordum de yndige Piger fra U,
deres Søstre fra Landet Yu
og de Skønne hos Kongen af Thsu.

Da vandred langs Strandbreddens Runding
de leende unge Piger
helt ud til Flodløbets Munding.

Indtil de øjned en Skare
Roser, der, Hoved ved Hoved,
deres Slægtninges Komme med Hilsen besvare.

      Og langs de frodige Bredder,
      hvor Nøkkeroser sig soler,
      gik de og stænkede leende
      Vand paa hverandres Kjoler.

      Og da de vandrede hjemad
      følgende Flodløbets Leje,
      saa de den hvide Maane
      sit Hoved efter dem dreje.
</body>
</poem>

<poem id="matthison2019051556">
<head>
    <title>Ode til Mesteren Kung</title>
    <subtitle>(sunget ved de kejserlige Ofringer hvert Foraar i Kungfu-tzes Tempel paa Bjerget Tai-Shan i Shantung).</subtitle>
    <firstline>Stor er Kung-tze</firstline>
    <source pages="62-64"/>
    <quality>korrektur1,kilde,side</quality>
</head>
<body>
Stor er Kung-tze,
størst blandt alle,
Himlens Lige,
Jordens Vismand!
Sol og Maane
varsle gunstigt,
Jord og Himmel
svare Sangen.

Jaden toner,
Klokken klinger,
stor og fuldendt
er vor Kung-tze!
Gylden Vin fra
Fædres Vaser
dufter sødt paa
Lykkedagen.

Pavker lyde,
Klokker tone,
aldrig glemme
vi vort Offer!
Sang og Toner
rense Sjælen,
begge føre
os til Dyden:

Fra den svundne
Fortids Dage
vore Fædre
have ofret!
Ene Himlen
leder Folket,
kun for Kung-tze
Klokken klinger!

Thi han sagde:
Ærefrygten
savner aldrig
sin Belønning.
Endt er Ofret,
lad os fryde
os ved Kung-tzes
gode Gerning!

Fu og Yi er
høje Bjerge,
Tschu og Shi er
dybe Floder!
Skænk vort Folk den
høje Lykke,
giv vort Folk den
dybe Viden!
</body>
</poem>

</workbody>
</kalliopework>

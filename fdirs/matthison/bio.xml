<?xml version="1.0" encoding="UTF-8"?>
<bio>
<body>
Matthison-Hansen, Hans Aage Joachim, 1864-1938, Forfatter. Født 20. Marts 1864 paa Frederiksberg., d. 11. Maj 1938 i København., begravet samme sted. (Holmens Kirken). 

Matthison-Hansen begyndte som Antikvarboghandler og Sproglærer, blev ansat ved Kommunens Folkebibliotek 1898 (Tilsyn paa Læsesale). Han udgav i Aarene fra 1890 til 1907 tolv smaa Digtsamlinger, hver paa to-tre Ark; senere kom bl. a. <a work="matthison/1915">»Slyngroser« (1915)</a>, »Paradisblomster« (1920), »Mellem Paaske og Pintse« (1922). 1909 kom »Udvalgte Digte« (Valget foretaget af <a poet="michaelis">Sophus Michaélis</a>) og 1930 i Gyldendals Samling »Smaa Digtsamlinger« et nyt Udvalg. Han syslede endvidere lige fra Ungdommen med kinesisk Sprog og Litteratur. I sine Oversættelser til Dansk (»Blaalys« 1890, »Vandliljerne« 1903) benyttede han til at begynde med Oversættelser til europæiske Sprog, men det lykkedes ham efterhaanden i hvert Fald delvis at tyde kinesiske Originaler, saaledes i »Lien Hua« med Kommentarer og Noter (1919). Andre Resultater af hans kinesiske Studier er »Fra Kina« (1923), »Tai-Yang-huang« (1926). Hans eneste Rejse til Kina fandt Sted 1905-06. - Matthison-Hansens Poesi bestaar i Reglen af nogle ganske faa Strofer. Sit betydeligste ydede han i de første Bind, hvor man møder smaa Stemningsdigte af en ejendommelig fin Fortætning. Man kan nævne Digtet <a poem="matthison2017101504">»Alma«</a>, der kun har fem Linier, men med langt Perspektiv og med en Resonnans, hvis Tone bliver ved at klinge i Læserens Sind. Ogsaa <a poem="matthison2019051822">hans Digt</a> til <a poet="michaelis">Sophus Michaélis</a>, et af hans længste, er særegent ved den intime Maade, hvorpaa han lyrisk tegner baade Vennens og sit eget Portræt. I hans senere Produktion findes der nogle knappe og melankolske Skildringer fra Kina, der kommer paa Højde med det fineste fra hans Ungdom - men ellers banaliseredes hans Poesi betænkeligt i de senere Samlinger. Hans store Kærlighed var Kina, og dette Lands enkle og delikat antydende Poesi fik i hans unge Aar en Indflydelse paa ham, der satte tydelige Mærker i hans egen Lyrik.

<right><small><a poet="rimestad">Chr. Rimestad</a> in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XV, pp. 412-413.</small></right>
  </body>
</bio>




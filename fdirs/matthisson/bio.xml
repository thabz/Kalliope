<?xml version="1.0" encoding="UTF-8"?>
<bio>
<body>
Matthisson, Friedrich von, tysk Digter, født i Hohendodeleben ved Magdeburg 23. Januar 1761, død i Wörlitz ved Dessau 12. Marts 1831. Som Præstesøn studerede han først Teologi i Halle, men gik over til Filologi og Naturvidenskab og virkede efter endt Studium som Lærer i Dessau (1781-84) ved Basedow's Anstalt. Han rejste derefter som Informator med en ung livlandsk Greve Sievers til forskellige Steder i Tyskland. Efter et toaarigt Ophold hos sin Ven Bonstetten i Nyon ved Genfersøen blev han (1790) Huslærer hos en rig Købmand i Lyon, hvor Friederike Brun besøgte ham, og derpaa (1794) Oplæser og Rejseledsager hos Fyrstinde Louise af Anhalt-Dessau. Paa sine Rejser med Fyrstinden stiftede han Bekendtskab med den senere Konge Friedrich af Württemberg, som 1809 ophøjede ham i Adelsstanden og udnævnte ham til Teaterintendant og Overbibliotekar i Stuttgart (1812-28). Matthisson var Tidens Modelyriker. Hans sentimentale Digte gjorde Indtryk paa unge og gamle Hjerter, og selv <a poet="schiller">Schiller</a> og <a poet="wieland">Wieland</a> fandt Behag i Matthisson's lyriske Naturskildringer og følelsesoverdrevne Udbrud. Men i Romantikerne mødte han derimod hvasse Kritikere, især A. W. Schlegel skaanede ham ikke i »Athenäum«. Beethoven komponerede dog hans Digt <a poem="matthisson2020012301">»Adelaide«</a>, og blandt hans mange andre Poesier blev især <a poem="matthisson2020012302">»Ich denke dein«</a> og <a poem="matthisson2018072801">»Wenn in des Abends letztem Scheine«</a> populære. Hans første Bind »Lieder« udkom 1781. »Schriften« (8 Bd, 1825-29). »Erinnerungen« (Wien 1815) bringer mange værdifulde Oplysninger og skildrer bl. a. Matthisson's Ophold i København.


<b>Litteratur:</b>

<w>Schoch</w>, »Nachlass«, med Matthisson's Breve og Autobiografi [4 Bd 1832]; <w>Döring</w>, »Matthisson's Leben« [1833].


<right><small>C. Behrens in <i>Salmonsens konversationsleksikon</i>, 2. udg., 1915-1930, Bd. XVI, p. 774.</small></right>
</body>
</bio>


<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1898" author="nielsenlc" status="complete" type="poetry">
<workhead>
   <title>Mit Land</title>
   <year>1898</year>
   <notes>
      <note>Teksten følger førsteudgaven af <i>Mit Land</i>, Gyldendalske Boghandel, Nordisk Forlag, Kbh., 1898.</note>
   </notes>
   <pictures>
       <picture type="titlepage" src="1898-p1.jpg">Titelbladet lyder ,,L. C. Nielsen: / Mit Land - / Vers //  Gyldendalske Boghandels/ Forlag''.</picture>
   </pictures>
</workhead>
<workbody>

<poem id="nielsenlc2018031801">
<head>
    <firstline>Mit Land Ruin — fra Øst til Vest</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 3-5.</note>
    </notes>
    <quality>korrektur1,kilde,side</quality>
</head>
<body>
Mit Land Ruin — fra Øst til Vest,
fra Christiansborg til Koldinghus,
og over det den golde Gus
af Fattigdommens døde Blæst;
   den stryger frem sciroccotør
   og alle Spirer stækker —
   Mit Land, saa langt du rækker,
   Ruin, som aldrig før!

Mit Land Ruin! — Og jeg har drømt,
at Tiden gryed stærk og stor!
Jeg hørte Mænd med mange Ord,
og skaanselløst blev Livet dømt.
   Men aldrig stod en Vilje stejl
   bag ved de fagre Fraser,
   kun Mænd med Sjælelaser
   som sønderrevne Sejl.

Men jeg har kendt én Mand en Gang,
som kæmped og som ej gav Køb,
før Blodet standsed i sit Løb
og Mundens spændte Bue sprang;
   hans tause Skygge for mig staar
   saa højt mod Himlen tegnet —
   min Far, for tidlig segnet,
   min Far, mod hvem jeg gaar!

Mit Land Ruin, mit Land Ruin,
fra Christiansborg til Koldinghus!
Jeg hører Ødets golde Gus
som fra en aaben, tom Kamin;
   den stryger frem sciroccotør,
   den brænder og den isner,
   og alle Evner visner
   som ingen Sinde før.
</body>
</poem>

<poem id="nielsenlc2018031802">
<head>
    <firstline>Der er saa fattigt i Danmark</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 7-8.</note>
    </notes>
    <quality>korrektur1,kilde,side</quality>
</head>
<body>
Der er saa fattigt i Danmark
paa Mænd med store Maal;
vover de sig en Fodsbred frem,
saa fyldes Længslernes Skaal.

Vinder de blot en Fodsbred frem,
saa bliver de staaende dér.
Ingen himmelhøj Stræben
og intet Sejrsbegær.

Ingen grænseløs Higen
ud over Rum og Tid.
Man dyrker sin egen Boelslod
med megen Kunst og Flid.

Man dyrker sin lille Boelslod
med baade Korn og Kaal.
- Der er saa fattigt i Danmark
paa Mænd med store Maal!
</body>
</poem>

<poem id="nielsenlc2018031803">
<head>
    <firstline>Der hvælver sig i denne Nat</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 9-10.</note>
    </notes>
    <quality>korrektur1,kilde,side</quality>
</head>
<body>
Der hvælver sig i denne Nat
højt over mit lave Land
den samme, store, stjernefulde Himmel,
som den Gang Folkesindene
slog flammende i Brand,
og Folkets Vilje vaagned
og modnedes til Mand,
og Bonden strøg af Koften den sidste Trældoms-Skimmel.

I Morgen gaar Guds Sol igen
højt over min Barndoms Jord
den samme, sikre Bane gennem Rummet,
som den Gang Folkestemmerne
steg op i mægtigt Kor,
og Sang om mandig Frihed
fra Hof til Hytte foer,
og smaalig Kiv og Kævlen i Jubel var forstummet.

O Minder fra min Farfars Tid,
som vælder frem i mit Sind
og kalder mig til Vaaben mod dem, der døsigt drømmer,
stryg atter over Hytterne
og sus i Hoffet ind
og slaa hver Mandevilje
og brænd hver Kvindekind
og pisk dem til at leve, saa større Livet strømmer!
</body>
</poem>

<poem id="nielsenlc2018031804">
<head>
    <firstline>Der er saa trangt iblandt os</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 11-12.</note>
    </notes>
    <quality>korrektur1,kilde,side</quality>
</head>
<body>
Der er saa trangt iblandt os,
  saa husmandssmaat,
  saa drengeraat,
saa grumme liden Forskel
paa baade ondt og godt.

Og var der En iblandt os,
  som saa’ lidt mer
  end Povl og Per,
hvor fik vi Smaafolk travlt da
med Pillen ved hans Fjer!

Og var der En iblandt os,
  som drømte hedt
  og higed bredt,
hvor fik vi Smaafolk gjort da
ham Helvede hedt!

Der er saa trangt iblandt os,
  saa meget Nag,
  saa ringe Slag,
saa saare liden Tiltro
til Menneskenes Sag.
</body>
</poem>

<poem id="nielsenlc2018031805">
<head>
    <firstline>Der tyndes ud i Danmarks tynde Skove</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, p. 13.</note>
    </notes>
    <quality>korrektur1,kilde,side</quality>
</head>
<body>
Der tyndes ud i Danmarks tynde Skove.
Og tidligst falder de, som fremmest staar,
i Brynet, hvor de store Vindstød gaar:
de Mænd, som kan og vil og som tør vove.

Hvert Aar ta’r sit. Og fattigt Bunden skyder:
ét Skud, som visner, ét, som ranglet gror
og vedbendagtigt sig i V ejret snor.

Den samme Lov Alverdens Lunde lyder,
de tyndes ud, de store Stammer dø,
og ingen spreder nye, sunde Frø.

Men Krat og Buskvækst øder Muldens Kraft,
og ingen renser den med hvasse Plove —
De gamle Ege miste deres Saft,
og Tiden tynder ud i vore Skove.
</body>
</poem>

<poem id="nielsenlc2018031806">
<head>
    <firstline>Jeg saa en Mand, som gav, gav helt</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 14-15.</note>
    </notes>
    <quality>korrektur1,kilde,side</quality>
</head>
<body>
Jeg saa en Mand, som gav, gav helt,
sin Tid, sit Blod, sin Sjæl.
Saa samled de sig omkring ham
at ramme hans saarlige Hæl.

De vogted og vaaged, hvor han gik,
med Avinds hvæssede Staal.
At jage ham det i Foden
blev deres eneste Maal.

Han havde saa bred en Pande,
saa stort'et Blik, saa lys en Mund;
talte han, blev der stille,
man lytted i samme Stund.

Hans Bryst det var som en Bølge,
saa rank hans Ryg, saa fast hans Fod;
ingen kunde ham rokke
fra Stedet, hvor han stod.

Saa samled de sig omkring ham ;
hans Venner svandt, hans Fjender steg;
han tog imod deres Hænder,
han tænkte ikke, de sveg.

Han gav dem alt, som de bad ham,
sit Gods, sit Liv, sin Sjæl.
Saa jog de Nagets Klinge
til Hælvten i hans Hæl.
</body>
</poem>

<poem id="nielsenlc2018031807">
<head>
    <firstline>Lær dine Børn at hade</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 16-17.</note>
    </notes>
    <quality>korrektur1,kilde,side</quality>
</head>
<body>
Lær dine Børn at hade;
selv lærer de sig at elske.
Men Had er godt
for den, som blot
har vaabenføre Hænder —
Lær dem at skære Tænder!

Her gaar vi om og kævles,
halvvejs som Skolepoge.
Vi, som er faa
og <w>skulde</w> staa
i sluttet Styrke sammen,
vi tvistes nu om Skammen.

Hvem har en værdig Fjende?
Hvem er nu Ven til Døden?
I giftig Spot
mod stort og godt
tog alle Ymper Skade —
Lær dine Børn at hade!
</body>
</poem>

<poem id="nielsenlc2018031808">
<head>
    <firstline>Der tales meget i Danmark</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 18-19.</note>
    </notes>
    <quality>korrektur1,kilde,side</quality>
</head>
<body>
Der tales meget i Danmark,
baade af Kvinde og Mand;
Snaksaligheds brede Syge
hærger det ganske Land.

Hver Dreng véd mer end sin Bonde,
hver Bonde mer end sin Præst —
Hej hop, saa rider vi gladelig
af Sted paa den høje Hest!

Det gaar over Stok og Stene,
hvem spørger om Vej eller Sti?
Og den, som gaar alene,
farer de alle forbi.

Sid op, sid op, du Vandrer,
her gaar det som i en Blæst! —
Hej hop, saa rider vi gladelig
af Sted paa den høje Hest!
</body>
</poem>

<poem id="nielsenlc2018031809">
<head>
    <firstline>Der var et Ord i min Farfars Tid</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 20-21.</note>
    </notes>
    <quality>korrektur1,kilde,side</quality>
</head>
<body>
Der var et Ord i min Farfars Tid:
Begejstring! — ja, nu er det glemt;
men den Gang var det som Klokkeklemt,
der kaldte Folket til Strid.

Da ringed det gennem hver fattig Vraa
som Lærkesang under Sky. —
Men siden blev det en Mønt af Bly,
som ingen agtede paa.

Tidt brugte Far et Ord i sit Sprog:
Fortrøstning! — ja, nu er det glemt;
men den Gang var det som Rygge stemt
i Kraft mod det tungeste Aag.

Da løfted det tidt det lave Loft
og bar mod de videste Maal. —
Men siden blev det et slappet Staal,
som rusted paa Smedens Toft.

Men ofte saa kom de to til min Dør
og bankede bønligt paa:
— Luk op, vi er Venner, du kendte os før,
hvorfor vil du lade os gaa!

I hjemløse to, kom ind i mit Hus,
jeg giver Jer Plads ved mit Bord! —
Nu kender jeg siden mit Hjertes Sus
i Fars og i Farfars Ord.
</body>
</poem>

<poem id="nielsenlc2018031810">
<head>
    <firstline>Man smiler sig fra saa meget</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 22-26.</note>
    </notes>
    <quality>korrektur1,kilde,side</quality>
</head>
<body>
Man smiler sig fra saa meget,
fra Pligt og Tvivl og Tro; — aa ja
alt, hvad man ikke kan og vil,
det smiler man sig fra.

Et Skuldertræk — det er Symbolet
paa Tidens Brøst, paa Viljens Brist.
— Man smiler sig fra saa meget
og smiler sig dødsenstrist.

Min Farfars Ryg var rank.
Sit Hoved bar han højt og fast,
indtil hans stærke Øjne
en Dag af Ælde brast.

Hans Tale var som Jern,
der glødes først i Essens Ild
og siden, mens det svalnes,
paa Ambolt hamres til.

Haardhændet var han født.
Haardhændet tog han siden fat,
og aldrig blev hans Dagværk endt,
før det var nær ved Nat.

Med Solen stod han op,
naar Mørket faldt, gik han i Seng;
der var ej Tid til Latter —
Hans Mund var god og streng.

Naar Kirketiden kom,
da gik han fra sin lave Dør
med Farmor ved sin Side.
Han saa sig aldrig om.

Men sad han samme Dag
og havde spist sin Nadvergrød,
da tog han Violinen
og under Hagen skød.

Da strøg han Buen ømt
som over elsket Haar,
da mildnedes hver Fure,
som før var dyb og haard.

Det hulked og det lo,
det jubled og det skreg.
Da kunde Farmor blive
saa bange og saableg.

Det suste og detjog,
det stormed og det tav,
som vaktes alle Vinde,
som steg og faldt et Hav.

Det klagede saa tyst,
det vaandede sig stygt;
gik nogen forbi Huset,
blev han greben af Frygt.

Men næste Morgen stod
min Farfar ved sit Værk,
saa høj og rank og rolig,
saa skulderbred og stærk.

To Slægters Tid gik hen,
og Farfars Haar blev hvidt;
men endnu bar han Hovedet
ubøjeligt og frit.

En Middag blev han træt.
Saa tog han sin Fiol
og satte sig og klimpred
i sin store, brede Stol.

Opslaaet paa hans Knæ
den gamle Nodebog;
det lød, som bad han Bønner;
han mumled Buens Sprog.

Hans Haand var haard som Ben.
Nu blev den øm og blød,
som gav den milde Kærtegn. —
Og saa var Farfar død.
</body>
</poem>

<poem id="nielsenlc2018031811">
<head>
    <firstline>Nu lokkes der med Løfter, nu angles der med Ord</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 27-28.</note>
    </notes>
    <quality>korrektur1,kilde,side</quality>
</head>
<body>
Nu lokkes der med Løfter, nu angles der med Ord,
og Valgflæsket skæres for ved Vælgerfolkets Bord;
en skærer tykt, en anden tyndt, men af den samme Galt,
hvis flove Flommestykker nedsvælges uden Salt.

Der var en Gang en Konge, som vilde Folket godt;
saa gav han det den Galt, som han freded i sit Slot.
Og Folket tog med Tak mod den kongelige Gris
og vogted den og værned den paa sømmelig Vis.

Den blev som en Serimner paa Folkets Bord sat hen:
hvert Stykke, de skar af den, det voksed ud igen.
Da grebes de af Hunger, umætteligt de aad
og glemte over Sulet baade Handling og Daad.

Men var der nu en Konge, som vilde Folket vel,
da steg han fra sin Trone og slog Galten ihjel
og svinebandt de Fraadsere, der over Bordet kævles,
og dømte saa, at hver Mand i Landet skulde knevles.
</body>
</poem>

<poem id="nielsenlc2018031812">
<head>
    <firstline>Nu har Bonden sit Korn i Hus</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, p. 29.</note>
    </notes>
    <quality>korrektur1,kilde,side</quality>
</head>
<body>
Nu har Bonden sit Korn i Hus,
maalt ud i Læs og Tønder.
Sommerdagene er forbi,
og Rigsdagstiden begynder.

Saa kommer Bonden ind fra sin Gaard
til Frasernes brede Hynder
og maaler Landets Velfærd ud
som Korn i Læs og Tønder.

Saa og saa mange Læs Halm og Hø
og saa og saa mange Tønder. —
Vaagn op, mit Land, og se dig ud:
din Rigsdagstid begynder!
</body>
</poem>

<poem id="nielsenlc2018031813">
<head>
    <firstline>Tidt tyr jeg bort til Billeder af andre Tiders Mænd</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 30-31.</note>
    </notes>
    <quality>korrektur1,kilde,side</quality>
</head>
<body>
Tidt tyr jeg bort til Billeder af andre Tiders Mænd,
af andre Tiders Kvinder — ukendte og forglemte,
og ser i deres Ansigtstræk, hvad deres Liv bestemte,
og synes, jeg har kendt dem og nu møder dem igen.

Jeg væmmes ved de Masker, som jeg daglig gaar forbi.
De er som øde Agre, hvor aldrig nogen kommer;
der er ej Præg af Mennesker og ej af Dyr deri —
ensformige og blege kun som Skindet over Trommer.

Men i de gamle Billeder af svundne Tiders Mænd,
af svundne Tiders Kvinder, som ingen mere kender,
dér ser jeg Skæbner skaaret, som Ar i haarde Hænder,
dér kan jeg møde Øjne, som ej slipper mig igen!

O Mænd, som jeg har drømt om i store, vaagne Nætter!
O Kvinder, jeg har hilset ærbødigt i et Syn!
Der er om jeres Munde og under jeres Bryn
saa dybe Spor af Livet, at Tiden ej dem sletter!

Og Spor maa der trædes og Mærker brændes ind,
skal Slægten ikke slettes af Historiens Blade.
Men Tidens blege Masker, sjælløse, messingglade,
er brovtende af Armod som skident Trommeskind.
</body>
</poem>

<poem id="nielsenlc2018031814">
<head>
    <firstline>Jeg elsker Ubarmhjertighedens store, kolde Gud</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 32-33.</note>
    </notes>
    <quality>korrektur1,kilde,side</quality>
</head>
<body>
Jeg elsker Ubarmhjertighedens store, kolde Gud,
som drev af Paradiset den fejge Adam ud,
som mærked Brodermorderen med Fredløshedens Mærke —
Jeg elsker ham, fordi jeg ved, at <w>han</w> var den stærke.

Men havde Adam plyndret Kundskabens rige Træ,
modigt, fordi han ej vilde gaa der som et Fæ,
og mødt foruden Anger og Frygt Jehovas Øje —
var <w>han</w> bleven den, for hvem jeg helst mig vilde bøje.

Nu blev det Ubarmhjertighedens store, strenge Gud,
fordi jeg ser, hvor Slægten er bunden af hans Bud,
fordi jeg ser ham hundse den med Angstens kolde Svøber —
Jeg elsker den, hvis Retfærd man ej med Smiger køber.

Her søger Folk til Kirke med deres syge Sind,
hvor Fejghedens Gravrust har syreædt sig ind.
De lunker deres valne Tro i denne Kristenvarme,
 som Kristus vilde rense ud med haard og heftig Harme.
</body>
</poem>

<poem id="nielsenlc2018031815">
<head>
    <firstline>Mig glæder den Svøbe, som susende slaar</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, p. 34.</note>
    </notes>
    <quality>korrektur1,kilde,side</quality>
</head>
<body>
Mig glæder den Svøbe, som susende slaar,
den Sot, som Sjælene brænder.
Hellere Mænd med vædskende Saar
end Mænd med uvirksomme Hænder.

Det ligner dog Liv, om kun Vrangen af det,
som Menneskene skulde kræve.
Hellere Mænd, der pisker sig selv,
end Mænd, som ikke tør leve.

Lad Soten kun svie de Fattigmandssind,
som før var golde og øde:
den Mark, som mærgies med Menneskekval,
skal bære den rigeste Grøde.
</body>
</poem>

<poem id="nielsenlc2018031816">
<head>
    <firstline>Der er en Hast over denne Slægt</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 35-36.</note>
    </notes>
    <quality>korrektur1,kilde,side</quality>
</head>
<body>
Der er en Hast over denne Slægt,
en Fejghedens Fart som hos flygtende Mænd:
    de har ikke Tid til at tøve
    og ved ikke, hvor de vil hen!

De raaber om Vej, mens de jager forbi,
men har ikke Mod til at bie paa Svar:
    Vejen? Hvor er nu Vejen?
    Før var dog Vejen klar!

Og hører jeg tidt i den lydløse Nat
den stakkede, stønnende Aandedragsnød,
    da farer jeg sammen og ræddes:
    nu styrter Slægten som død!

Men Tiden gaar hen som bølgende Sø
i skiftende Stigen og Fald,
    og Slægten, som skræmtes af Frygt for at dø,
    den kan ikke dø, før den skal.
</body>
</poem>

<poem id="nielsenlc2018031817">
<head>
    <firstline>Nævn mig et Navn, som bliver</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 37-38.</note>
    </notes>
    <quality>korrektur1,kilde,side</quality>
</head>
<body>
Nævn mig et Navn, som bliver; en Handling, som vil huskes;
en lysende Bedrift, som kan aldrig slettes ud;
en Sjæl, som har lidt for sin Lighed med Gud —
Jeg synes, hele Slægten fortjener kun at kuskes.

Vi brændte vore Templer. Vi byggede Bordeller,
hvor der var Kirkegrunde — og bad dog i Smug.
Vi sad med bøjet Hoved og saa i Dødens Sug
og grubled viljeløst paa vort sidste: enten-eller.

Vi sneg os til at leve — som Vagabonder fægte —
og praled dog af Frihed, af Styrke og af Mod.
Vi tuskede som Jøder, hver i sin egen Bod;
vi vidste, at vi vejed med forfalskede Vægte.

Vi havde Smil tilovers for den, som var ærlig,
og skelede dog til ham; han fyldte os med Frygt,
maaske han kunde røbe os; vort Liv var aldrig trygt.
Vi bar Guds Lighed i os, og <w>den</w> var besværlig.
</body>
</poem>

<poem id="nielsenlc2018031818">
<head>
    <firstline>Ja, øved de aabenlys Skændsel og Skam</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, p. 39.</note>
    </notes>
    <quality>korrektur1,kilde,side</quality>
</head>
<body>
Ja, øved de aabenlys Skændsel og Skam,
de Folk, som regerer i Landet,
turde de bryde al Rigets Lov,
som Bonden fælder sin knejsende Skov
— saa viste sig mangt godmodigt Lam
omsider vel ulvetandet!

Nu gaar det saa ligstuelydløst til,
her <w>sker</w> intet mere i Landet.
Kongen er gammel, og Kongen er træt.
Ingen er god, og ingen er slet.
Vi sejler i Søvne ad Helvede til
og vaagner først, naar vi er strandet!
</body>
</poem>

<poem id="nielsenlc2018031819">
<head>
    <firstline>Jeg har gaaet blandt unge</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 40-41.</note>
    </notes>
    <quality>korrektur1,kilde,side</quality>
</head>
<body>
    Jeg har gaaet blandt unge,
    saa mange, som de findes,
    og søgt i deres Øjne
    og spurgt: hvad vil I virke?
— Én Gang saa jeg et Øje,
der var som en hvælvet Kirke;
men det var, da jeg var Dreng.
        Og jeg vil mer end mindes!

    Jeg har taget mod Hænder,
    godmodige og bløde,
    og mærket deres Pulsslag
    og spurgt: hvad vil I bygge?
— Én Gang holdt jeg to Hænder
saa hærdede og saa trygge;
men det var, da jeg var Dreng.
        Og jeg vil andre møde !

    Er der ej længer Øjne
    hvælvet som Kirkebuer?
    Fatter en Haand mig aldrig
    saa fast, at den mig styrker?
— Jeg har gaaet blandt unge
og set de Guder, de dyrker;
nu ved jeg, hvad de er værd.
        Jeg væmmes kun og gruer
</body>
</poem>

<poem id="nielsenlc2018031820">
<head>
    <firstline>Jeg ved, der findes Mænd iblandt</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 42-43.</note>
    </notes>
    <quality>korrektur1,kilde,side</quality>
</head>
<body>
Jeg ved, der findes Mænd iblandt,
som gaar saa stolt stilfærdigt frem,
at Døgnet ikke naar dem;
som sidder bøjet ved det Bord,
hvor langsomt deres Gerning gror,
med stænget Dør og Rude,
    at Sladren ikke slaar dem.

Jeg ved, der lyser her og der
en enlig Nattelampes Skær,
en vaagen Viljes Fakkel.
Derinde gør en Mand sin Pligt.
Maaske han virker stort og rigt,
maaske er han kun Tjener
    ved Aandens Tabernakel!

Men det er disse tause Mænd,
hvis Værk saa stolt og stille gror,
at Døgnet ej forstaar det, -
<w>dem</w> er det, der er Fremtid i;
og bliver Slægten en Gang fri,
saa er det <w>deres</w> Hæder,
    at Menneskene naar det.
</body>
</poem>

<poem id="nielsenlc2018031821">
<head>
    <firstline>Alt, som nu virkes, er smaat</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 44-45.</note>
    </notes>
    <quality>korrektur1,kilde,side</quality>
</head>
<body>
Alt, som nu virkes, er smaat.
Alt, som nu hænder, kan glemmes.
Dagene dør. Og vi væmmes
ved dette Fattigmandsgraat.

Dumhed og Magt gaar i Spand,
broderligt fromt de forliges.
Aldrig for Alvor der kriges
i dette sygnende Land.

Mænd svigter Mening og Tro.
De, som regerer, er sløve;
Rigsskjoldets springende Løve
ombytted de med en Ko.

Klikeforsikret er alt;
ingen har Mod til at stene.
Ingen tør snart staa alene
i denne Tid, som forfaldt.

Men det gør Livet saa graat,
at vi ved Dagene væmmes.
Alt, som nu hænder, kan glemmes.
Alt, som nu virkes, er smaat.
</body>
</poem>

<poem id="nielsenlc2018031822">
<head>
    <firstline>Der er saa megen frugtbar Muld</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, p. 46.</note>
    </notes>
    <quality>korrektur1,kilde,side</quality>
</head>
<body>
Der er saa megen frugtbar Muld,
som ligger helt udyrket hen,
som pløjet dybt og tilsaaet
gav gode Fold igen.

Der er saa mange unge Sind
som venter Tidens Baunebaal.
Men der er fattigt i Danmark
paa Mænd med store Maal!
</body>
</poem>

<poem id="nielsenlc2018031823">
<head>
    <firstline>Jeg hilser den Mand, som rejser det Hus</firstline>
    <notes>
        <note>Teksten følger L. C. Nielsen: <i>Mit Land</i>, Gyldendalske Boghandels Forlag, Kbh., 1898, pp. 47-48.</note>
    </notes>
    <quality>korrektur1,kilde,side</quality>
</head>
<body>
<nonum><small><right>(Til Raadhusets Mester).</right></small></nonum>

Jeg hilser den Mand, som rejser det Hus,
der staar gennem Slægter og Tider.
Jeg hilser den Mand, som omsider
bygged med andet end Grus.

Jeg ser paa hans Værk, som vokser hver Dag
frem under hans skabende Hænder.
Jeg ser det saa ofte — og kender
min Evne ussel og svag,

og drikker mig dog i dets bundløse Fond
af Skønhed Mod til at virke;
jeg søger dertil som til Kirke,
naar Træthed hæmmer min Haand.

Jeg ser det hver Dag, — om Hundrede Aar
vil nye Øjne det møde,
naar andre Hundred er døde,
det endnu levende staar.

Jeg ved det, en Gang vil Børn af mit Blod,
naar selv jeg forlængst gik til Grunde,
med stolt beundrende Munde
forsamle sig ved dets Fod,

vil tale derom ærbødige Ord
og mindes de hengangne Slægter og maale,
hvad selv de mægter,
med vor Tids blivende Spor.

Saa hilser jeg ham, som bygger vort Hus:
Aarhundredets Arv til det næste;
jeg hilser ham mellem de bedste,
før Slægten er sunken i Grus!
</body>
</poem>

</workbody>
</kalliopework>


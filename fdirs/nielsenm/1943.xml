<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1943" author="nielsenm" status="complete" type="poetry">
<workhead>
   <title>Krigere uden Vaaben</title>
   <year>1943</year>
   <notes>
      <note>Teksten følger <i>Krigere uden Vaaben</i> (1943), 2. oplag.</note>
   </notes>
   <pictures>
      <picture src="1943-p1.jpg">Forsiden til <i>Krigere uden Vaabel</i> (1943). ,,Digte af Morten Nielsen / Krigere uden Vaaben / Athenæum''.</picture>
      <picture type="titlepage" src="1943-p2.jpg">Titelbladet til <i>Krigere uden Vaabel</i> (1943). ,,Digte af Morten Nielsen / Krigere uden Vaaben // Athenæum / København 1943''.</picture>
   </pictures>
   <quality>korrektur1,kilde</quality>
</workhead>
<workbody>

<poem id="nielsenm2017090201">
<head>
   <title>Riget af tusind Aar</title>
   <firstline>Det Foraar var Feber og Kulde</firstline>
</head>
<body>
Det Foraar var Feber og Kulde.
Skovens Taagebræm
skjulte en Ondskab som luende
skulde sprænge sig frem.
 
Han skulde værge og bære -
engang havde nogen kaldt,
en Vished var kommet til ham.
Og nu var det den som forfaldt.
 
Vi andre blev hadske og blege
- Mænd paa atten Aar,
Krigere uden Vaaben
og saarede uden Saar.
 
Men hvirvlende Byger af Angstvejr,
Haab, der forgik, forgik,
sled i hans Hjerte som Hunde,
traf ham som Feberstik.
 
Ingen Veje ud ...
Han mødte det Dag efter Dag
i Maskinernes jerngraa Lyde
og <i>vore</i> Ansigtsdrag.
 
Det stod som en Tordnen i Luften.
Støvlerne lød som Regn,
stridt og usaligt og graat
henover Vejen.
 
Hver Dag blev han jaget lidt mere,
Verden blev mere tom
og mere fuld af Død.
Indtil Forløsningen kom.
<nonum>- - -</nonum>
Han havde talt med Kristus.
»Tusindaarsriget skal komme.
Aaret af Hævn og Rædsel
er endelig omme.«
 
Hans Øjne blev mørke og lyse.
»Jeg bringer jer det I søgte.
I er fulde af Tvivl og Frygt.
Der er ikke mere at frygte!«
 
»I Dag har jeg kysset hans Fødder.
Frelseren vandrer i Staden.
Han lagde sin Haand paa min Pande.
Da sank jeg i Knæ paa Gaden.«

Een Gang - og paany bebudet:
Tusindaarsrigets Komme.
De troede ham ikke. Han skreg,
og de skinnende Øjne blev tomme.
 
De tog forsigtigt omkring ham
og følte hans Febers Varme.
Og saa var der rolige Mænd,
der greb om hans spinkle Arme.
 
Men hans spændte Krop var ustyrlig,
og han skreg med en fremmed Stemme.
Han kaldtes ved Navn af nogen,
da de tøjred hans Arme med Remme.
 
Var det Getsemane Have,
prisgivne Skumringssteder?
Han sparkede vildt, og de bandt
hans Ben med Remme af Læder.
 
Men han skreg, og han skreg igen,
og hans Øjne var kolde og tomme,
to blinkende Sprækker af Glas
- Tusindaarsrigets Komme.
 
Der holdt en Bil, og de bar ham.
Han vred sig, og Ansigtet brændte.
Saa hørtes en Staaldør smække,
og en Motor som dæmpet tændte.
 
Stille blev Bilsporet slettet
af Regn, der bar Duft af Vaar.
Det græd saa bittert om Huset
over Riget af tusind Aar.
</body>
</poem>

<poem id="nielsenm2017090202">
<head>
   <title>Frygten</title>
   <firstline>Tænd din Pibe og slaa Kraven op</firstline>
</head>
<body>
Tænd din Pibe og slaa Kraven op.
Langs Butikker der staar øde hen
skal du gaa med sikre, tomme Skridt i Nat
mens den tunge Regn slaar mod din Hat.
 
Du skal søge til de mange Draabers Regn,
til en Stilhed som umærkeligt blev skabt,
mens de slukkes, alle skarpe røde Lys
over det som du al Evighed har tabt.
 
Det har ingenting at gøre med en Kran,
der kan skimtes i en haard, blaa Silhuet.
Ingenting er Savnet bundet til,
Regnen falder stumt og tungt og tæt.
 
Tænd din Pibe og slaa Kraven op.
Gaa i Nat, hvor ingenting vil staa paa Lur.
Vig til Side, hvis du møder paa en Vej
andre, tavse Skygger der gaar Tur.
</body>
</poem>

<poem id="nielsenm2017090203">
<head>
   <title>Folk med forskrækkede Øjne</title>
   <firstline>De var saa unge. De var saa stærke</firstline>
</head>
<body>
De var saa unge. De var saa stærke.
Og de lod Blodets smaa Trommer gaa
om deres Banneres Sejrs-Mærke.
 
De vilde sejre, de vilde miste -
indtil de vidste:
De var for svage til deres Sejre,
de havde meget for lidt at miste.
 
Nu tar de mod, hvad de stort har vraget,
og de kan anvendes af hinanden,
for de har lært det: At sige <i>Sejren</i>
om Nederlaget.
 
De brænder Ild og de kender Guder
og de lar Blodets smaa Trommer gaa,
og det er Nederlag, de bebuder!
</body>
</poem>

<poem id="nielsenm2017090204">
<head>
   <title>Vi sender Dansemusik om natten</title>
   <firstline>Jeg er Cigarettens Glød</firstline>
</head>
<body>
Jeg er Cigarettens Glød
og Jazzmusikkens Rytme,
hurtig, let, men med en Underklang
af Død.
 
Jeg er Restauranters Rum
og Dansegulve
- Ekko af den Dans der gaar der,
langsom men med Underklang
      af Skabelsernes Rytme,
haard og hed og stum.
 
Jeg er Ilingen af Ild
i jeres Nerver -
Døgnets golde Mening med den Vej, hvor I
gaar vild.
 
Jeg er Rytmen i mig selv -
munter - uden Lykke -
       haard og hed og stum.
Aldrig mere Rytmen i en
Blomsteraabnings hvide Skælv.
 
Ikke Jordens Rytmespil
eller Sangen gennem Kornet,
ikke Rytmen hvortil Vaaren
foldes ud og
bliver til.
 
Ikke Klodens, ikke Vækstens
gode Rytme, der er nær og mild
      og evig stor og streng
- jeg er Hungrens, Tidens, Dødens
Dansemelodiers Rytme og Refræn.
</body>
</poem>

<poem id="nielsenm2017090205">
<head>
   <title>Glemt Foraar</title>
   <firstline>Alle de vaade Veje</firstline>
</head>
<body>
<nonum><right>1940</right></nonum>
Alle de vaade Veje
lyser og staar i Blomst.
Jomfruer brænder Olie
for Vaarens Tilbagekomst.
 
Ind gennem Ventetiden
blomstrer de blegt og ømt,
Vejenes unge Træer
og Drømmene de har drømt.
 
Jomfruer brænder Olie
for den ventedes Rytterfærd.
Han red over andre Veje.
Og mødtes med noget dér.
<nonum>- - -</nonum>
Den tunge og lyse Olie,
ødselt var den fordelt.
Men Flammerne daler langsomt,
og nogen slukkes helt.
 
Jomfruer brænder Olie.
Flammen er lav og blaa.
Og nu er det snart September.
Hvem venter I mere paa?
</body>
</poem>

<poem id="nielsenm2017090206">
<head>
   <title>Gult Græs mod Solen</title>
   <firstline>Har du set den første Svale</firstline>
</head>
<body>
Har du set den første Svale,
hørt et blødt Fløjt af Stær,
aander gult Græs mod Solen
og er Solen mere nær?
 
Staar der Krokus i Haven
en Morgen, naar du gaar,
og tar Blæstens Hænder stille
og forsigtigt i dit Haar.
 
Er det allerede Foraar,
er Frosten forbi,
eller tvinger den de første
smaa aabne Munde i?
 
Paa Vejen, i et Landskab,
der er stort, lydt og hvidt,
staar Hjulsporets Vægge
som hugget i Granit.
 
Men et Skred i Muld, en Syngen,
en bevægende og blind,
er begyndt, og noget strømmer
og vil ud, og vil ind,
 
og mit Hjerte, der tav
som en syg Mand i sin Stol,
staar vendt igen mod Solen -
mod den hellige Sol.
</body>
</poem>

<poem id="nielsenm2017090207">
<head>
   <title>Foraarets Horisont</title>
   <firstline>Verden er vaad og lys</firstline>
</head>
<body>
Verden er vaad og lys -
Himlen er tung af Væde ...
 
Hjertet er tungt af Lykke,
lykkeligt nær ved at græde.
</body>
</poem>

<poem id="nielsenm2017090208">
<head>
   <title>Ind i en Stjerne -</title>
   <firstline>Natten er lys, men med drivende Skyer</firstline>
</head>
<body>
Natten er lys, men med drivende Skyer
      under Maanen.
Sovende Blomster duver for Vinden
paa Plænernes Skraanen.
 
Syrenen er afblomstret nu,
      men Roserne bløder
saa ondt og saa sødt som to Menneskers
      stjaalne Møder ...
 
Natten tar alle Ting nær.
      Der er klingende
tomt i det fjerne.
- - Vi gaar med hinanden i Haanden
    ind i en Stjerne.
</body>
</poem>

<poem id="nielsenm2017090209">
<head>
   <title>Tak for det -</title>
   <firstline>Tak for det - at du ingenting var</firstline>
</head>
<body>
Tak for det - at du ingenting var
uden et Træ og grønt Græs ved dets Fod.
Kun var et levende Væsen af Varme
med Træets, Græssets og Mørkets
   Kraft i dit Menneskeblod.
 
Tak for det - at du ingenting sae,
kun var en Duft som af sundt, ungt Blod
og kun var en Skulder i Mørket.
Kun var et Træ og grønt Græs ved dets Fod
til at lægge sin brændende Pande imod.
 
Du tog mod den Graad, som jeg græd den Nat,
forraadte mig ikke med Tegn eller Ord.
Du modtog den tavs og usynlig den Nat
saa ligetil som om den var en Kilde
   og du var den sorte Jord.
</body>
</poem>

<poem id="nielsenm2017090210">
<head>
   <title>Møde</title>
   <firstline>Flyver der Solskin med Blæsten</firstline>
</head>
<body>
Flyver der Solskin med Blæsten
og staar du og ler i Græsset,
du der er nøgen som Eva
da hun smilende mødte hans Øjne?
 
Aanej ...
Du staar i et mørkt lille Kammer
hos Bøger der blev udaf Sønnernes
trodsige, trætte Hjerter.
Du staar i et dybt, dybt Mørke,
Trommerne gaar ved Daggry
og Venner lar Venner rejse
til tordnende Fronter -
trykker hinandens Hænder
og lyver: Paa Gensyn -
 
Men Floderne skyller det bort,
og nu synger de susende om mig -
Floder af Blod fra mit Hjerte.
 
Jeg glemmer mig selv
og det inderste Mørke i mig -
og som usynlige Somre
modtar du mig.
 
Men dybt under Flodernes Susen,
nej du kan ikke høre,
nej du maa ikke lytte,
dybt under Flodernes Susen
klager det sagte fordi du
ikke har aabnet dit Ansigt.
 
<i>Dæk dig med Blade.</i>
<i>Giv mig dit nøgne Ansigt.</i>
</body>
</poem>

<poem id="nielsenm2017090211">
<head>
   <title>Opgør</title>
   <firstline>Aa Gud, hvor vi taler og taler</firstline>
</head>
<body>
Aa Gud, hvor vi taler og taler.
      Vi kender saa mange Ord.
Her staar vi med hver sin Vilje,
      i samme Slags tunge Trods,
og taler os væk fra hinanden
      i Ord som er kloge, kloge -
og nu er vi midt i Begreber,
      som aldrig kan angaa <i>os</i>.
 
Det er mine egne Tanker -
      og det er min egen Stemme
og det er min egen Vilje -
      og hvad skal det hele til?
Her er vi saa langt fra hinanden,
      at alt hvad vi sir er forgæves
- og det, der skal hænde, er netop
      alt det vi ikke vil.
 
Jeg hører din rolige Stemme og ved,
      hvad jeg selv vil svare
og ved, at nu skulde jeg standse
      og rejse mig op og gaa.
For Herren se i Naade til dem
      der har lært at forklare
og glemt at se paa hinanden,
      og tie og forstaa.
</body>
</poem>

<poem id="nielsenm2017090212">
<head>
   <title>Meddelelse om et Nederlag</title>
   <firstline>Jeg staar paa en Divan</firstline>
</head>
<body>
Jeg staar paa en Divan
      og taler besynderlig Fuldemandssnak.
Jeg hævder Forkyndelsens Kunst
      for et Forum af Øl og Tobak.
Jeg sir kun een Sætning.
      Den er vi kun to som forstaar.
Jeg sir: Gaa ad Helvede til
      i den signede Vaar.
 
Aa hvis I vidste hvor Foraaret før var godt.
Kridhvide Grene var langstrakte Verslinjer,
      kridhvidt paa blaat.
Ved Dag og ved Nat stod mit mægtige
      Hjerte af svidende Fryd
med vidaaben Dør mod hver
    Brydning i Lyset og hver lille Lyd.
 
Jeg er rigeligt fuld og forstaar ingenting
      og dog husker jeg alt.
Jeg svigter et Foraar, ti Foraarets Mening
      i mig forfaldt.
Jeg hævder min Vilje: Eet Foraar skal
  tømmes som Flasker og knuses til Skaar.
Jeg holder <i>min</i> Bjergpræken her.
      Og den er vi to som forstaar.
</body>
</poem>

<poem id="nielsenm2017090213">
<head>
   <title>Gensyn</title>
   <firstline>Jeg blændes lidt igen ved at se dig</firstline>
</head>
<body>
Jeg blændes lidt igen ved at se dig
og standser og staar stille for dit Nik.
Du er ny som dit eget nye Foraar
og som Lyset der brydes i dit Blik.
 
Du er smuk og den samme og en ny
i en Kjole og en Hat, jeg ikke kender.
Men jeg selv er en ubarberet Satan,
der forlegent staar og ser paa dine Hænder.
 
For selvom du er fremmed - og en andens,
og er hans, nu i dette Mødes Stund,
staar Legender om noget som er hændt os
som Tegn i din Haand og om din Mund.
 
Du har Ord med, som jeg engang har sagt dig.
Og den, der i Dag gaar med dig hjem,
han skal høre i dit Hjertes Konkylje
den lange tunge Susen af dem.
 
Du er ny som dit eget nye Foraar.
Men som det har du hemmeligt med:
Ting der altid vil aande i det skjulte
som overstaaet Ømhed og Fortræd.
</body>
</poem>

<poem id="nielsenm2017090214">
<head>
   <title>Det stormer af Foraar og Opbrud -</title>
   <firstline>Det stormer af Foraar og Opbrud</firstline>
</head>
<body>
Det stormer af Foraar og Opbrud.
      Og Havene ler.
Og vi har en Ordre i Sindet.
      Befalingen sker!
Trompeterne blæser Fanfarer
      fordi du forlod mig,
og jeg tramper ud af dit Liv
      med en Søndenvind mod mig.
 
Og du der var gemt bag din blide
      og fjerne Mine,
og jeg der var tavs, og besværet
      af det som sker,
vi der blev truffet af Lyset
      fra Hav og Fugle
gaar i et Foraar af Maager og Blæst
      og ler ...
 
For er Blæsten og Blaaet og Fuglene
      ikke en Smerte,
dyb og urolig som Fødslens og
      Opbruddets Smerte -
Og ligger der ikke en Sødme
      paa Foraarets blændede Bund,
den du en Dag ikke fandt igen
      ved at gi dig ind under min Mund?
En Blidhed, en Stilhed, en Sødme
      hos en eller anden et Sted,
som uden at ane det gaar omkring
      og har al din Forløsning med.
 
Vi er et med en Verdens Smerte
      i en høj og forklaret By.
Vi gaar efter intet og ved det dog:
      En Dag vil det ske paany.
Og Maagernes Flugt er en Sneboldkamp
      og vi gaar paa en Kaj og ler,
vi der har brugt hinanden op
      og aldrig skal skændes mer.
</body>
</poem>

<poem id="nielsenm2017090215">
<head>
   <title>Døden</title>
   <firstline>Døden, den har jeg truffet da jeg var Dreng</firstline>
</head>
<body>
Døden, den har jeg truffet da jeg var Dreng.
Men kun som en Stilhed hos nogen
      som jeg holdt af.
Aldrig som noget omkring mig,
      en Kulde, en Skygge,
ingen kan nævne ved Navn eller vige fra.
 
Aldrig som Kulde ved en fremmed Ting.
Som Dyb paa Dyb i stivnede Muskelbaand.
Som om jeg faldt og faldt i en rumløs Kulde
ved at holde en fremmeds kolde Haand
      i min Haand.
 
Nu kender jeg den igen, her og allevegne.
Den staar i det tavse Lys over Skovenes Bund.
Den gaar som en svimlende Fjernhed
      i Sommerhimlen
og ligger som Klager over den sovendes Mund.
 
Den venter, for altid lidt ved Siden af Tingen,
en Skygge, usynlig, langs Aarer
      og Sten og Træer.
Den gør det mere rigt med de nye Sekunder
og mere ondt. Og den er mig altid nær.
 
Men vi fører ingen Samtaler med hinanden,
hverken ved Dagslys
    eller naar Stjernerne gaar i Flok.
Vi ved det kun begge to, at den anden er der.
Mere er ikke nødvendigt. Vi mødes nok.
</body>
</poem>

<poem id="nielsenm2017090216">
<head>
   <title>Bestemmelse</title>
   <firstline>Det er den Ild som ler i dine Øjne</firstline>
</head>
<body>
Det er den Ild som ler i dine Øjne
og leger koldt og mildt i mine Hænder,
der gløder vores Modstandsnet igennem
og blir til isblaa Bølger, mens den brænder.
 
Vi driver mod hinanden i en Bølge.
Som Bølgeskummet mødes vore Hænder.
Vi vilde ingenting, da det begyndte.
Nu ved vi begge to, hvordan det ender.
 
Vi driver ud mod noget som vil ske os,
og det skal blive dyrt og koste Drømme.
Vi venter, og har vidst det fra vi mødtes.
Og Ord er hverken haarde eller ømme.
 
Vi lytter. Og det brænder skjult derinde.
Som Bølgeskummet mødes vore Hænder.
Vi driver ud mod noget som vil ske os:
En Ild saa sval som Havet, mens den brænder.
</body>
</poem>

<poem id="nielsenm2017090217">
<head>
   <title>Saadan har hun forkyndt sig selv</title>
   <firstline>Jeg har intet og intet at gi</firstline>
</head>
<body>
Jeg har intet og intet at gi.
Det er sandt og renfærdigt forkyndt.
Derfor er det jo ogsaa forbi,
før det endnu er begyndt.
 
Mine Kærtegn er ingenting værd.
Mine tøvende Ord er for smaa.
At jeg aldrig vil komme dig nær
maa du omsider forstaa.
 
Der er fattigt i mine Øjne.
Mit Hjerte er tomt som det drivende Hvælv.
Der er kun een Flamme som brænder
- den er mig selv.
</body>
</poem>

<poem id="nielsenm2017090218">
<head>
   <title>Redegørelse</title>
   <firstline>Du siger jeg ikke er ærlig</firstline>
</head>
<body>
Du siger jeg ikke er ærlig.
Jeg er mere ærlig end du.
Jeg er trofast imod en Trofasthed
du langsomt har slidt itu.
 
Du siger jeg var for flygtig.
Det er sandt, og det maatte jeg være.
Mine Hænder blev svage, fordi du
ingenting gav dem at bære.
 
Du kæmpede tungt med en anden
og var lidt alene og træt.
Jeg har staaet ved Siden af Vægten
- der er jeg fundet for let.
 
Og det er den Sejr du har vundet,
og det er din Overmagt:
At alting er endt. Og intet
tilendebragt.
</body>
</poem>

<poem id="nielsenm2017090219">
<head>
   <title>Der er Lys, og nogen venter -</title>
   <firstline>Der er Lys, og nogen venter</firstline>
</head>
<body>
Der er Lys, og nogen venter.
Men min Ventetid er endnu ikke omme.
Hvis jeg gav dig mine Hænder nu,
var de tomme.
 
Ud igennem Regnen falder
paa mit Ansigt Rummets Lys i fine Draaber -
men saa vender alle Sanser sig paany
mod en Røst der raaber.
 
Og den raaber - og den jamrer,
og dit Lys igennem Regnen er forsvundet.
Jeg maa endnu være ene med et Savn,
som jeg ikke har forvundet.
 
Der er Lys, og nogen venter.
Jeg er ene med en Stemme i det tomme.
Det var ondt mod dig, der venter,
      hvis jeg kom,
før min Ventetid er omme.
</body>
</poem>

<poem id="nielsenm2017090220">
<head>
   <title>Der rider en Rytter</title>
   <subtitle>Motiv i et Tapet.</subtitle>
   <firstline>Der staar et Par Palmer - i Asien</firstline>
</head>
<body>
Der staar et Par Palmer - i Asien;
      sorte i Silhuet.
En Guldsø glimter i Asien,
      en Taare en Gud har grædt.
En Bjergkæde straaler og straaler,
      rød og forreven og raa,
med skjulte urolige Skyggespil
      af Nætter som falder paa.
 
Der rider en Rytter i Asien.
      I Nat ved det flammende Vand,
i Nat ved de tøvende Palmer.
      Han søger et Land bag et Land.
Der rider en Rytter i Solnedgangen,
      han bærer en Verdens Vé -
hans Kappe er sort, men dens Fo'r er rødt,
og hans Hest er som Bjergenes Sne.
 
Kunde vi ride af Gaarde.
      Søge saa langt som han,
ud mod det Land bag Landet
      og Bjergenes røde Rand.
Kunde vi ride af Gaarde i Nat
      i de graalige Stjerners Skær
til et Bjerg og en Sø og to Palmer -
      og møde en Rytter der.
</body>
</poem>

<poem id="nielsenm2017090221">
<head>
   <title>Samme Motiv</title>
   <subtitle>Tre Aar efter -</subtitle>
   <firstline>Nu skinner de igen i deres Farver</firstline>
</head>
<body>
Nu skinner de igen i deres Farver,
gult, grønt og sort, de Bjerge fra i Gaar.
Og Solnedgangen strømmer i Tapetet
i røde Floder mod mig, hvor jeg staar.
 
Der skinner Trær og Bjerge. Og en Rytter
har vendt sit Ansigt bort, som om han lytter.
Jeg hører, fjernt som mange Somres Vind,
Ord, Kys og Tab og Skridt, Aar ud, Aar ind.
<nonum>- - -</nonum>
Det tredje Efteraar er kommet.
      Som et mærket
Blad i Brand, der drypper ned fra vaade Mure,
sank og sank det gennem mig mod Blodets
underlige haarde Lyd af Ure.
 
Og gennem mine hastende Sekunder
gik det som et Løfte ved min Side,
et som stadig krævede at indfries,
og som hvisked dét, jeg ikke vilde vide.

Jeg gik som den der træller i et Mørke,
hvor han ikke mer kan se sin egen Lænke,
i de lange, tomme Dages trætte Cirkler
af fyldte Gader, Regn og vaade Bænke.
 
Og der var ingenting som kunde ske mig.
Jeg gik ud af jeres Frygt og jeres Glæder,
jeg gik indad til det koldeste i Verden
paa min egen blinde, frie Fejgheds Steder.
 
Men jeg saa et nyt, blidt Lys
      paa en Beværtning
i et Ansigts klare Træk, jeg ikke kendte.
Der kom en Ting og mødte mig derinde,
en Bevægelse som ikke vilde vente.
 
Og du er den jeg mødtes med i Larmen,
du selv var lidt forjaget og forødt,
og jeg aner ingenting om hvad det blir til,
men jeg hørte nogen hviske et »Vel mødt«.
 
Og det svarede fra mange, skjulte Munde
med en Mildhed, som var mistet og fordrevet:
»Vi har nok og stadig nok, som vi kan gi' af.
Vi er Ord og Sol og alt, hvad du har levet.«
<nonum>- - -</nonum>
Fordi du er her, i de samme Tider,
blev det, der sker os, nært - og <i>min</i> Fortræd.
Og alt det Venskab samles som jeg nærer
for det omkring mig, som jeg lever med.

For jeg kan se igen: Det regner længe,
det jager i det tunge Efteraar -
men Bjerge staar urørlige og skinner
og røde Floder strømmer som i Gaar.
 
Og det blev trygt og varsomt, det at vente
med Liv som er forfulgt og angst og delt.
Enhver, der har forsvaret noget, ved det.
Og den, som kæmper, taber aldrig helt.
</body>
</poem>

<poem id="nielsenm2017090222">
<head>
   <title>Paa Rejse -</title>
   <firstline>Erindringsløs og rolig og alene</firstline>
</head>
<body>
Erindringsløs og rolig og alene
gaar jeg med Skuldren mod det tomme Rum,
og Byens tunge Lyde stiger dæmpet
og knuses hvidt og fint som Bølgeskum.
Jeg gaar paa Grænsen til det grænseløse,
blandt tavse Ting, men uden Haab og Frygt,
for aldrig har jeg været saa alene
og ingenting har været mig saa trygt.
 
Jeg bærer ingenting. En Hob Papirer
blev lagt i Bunke paa et blankslidt Bord
og aander Livet dér, saa er det fremmed
og skjult i Blækket om de glemte Ord.
Og der er ingen Angst og ingen Glæde
som skyder frem med Sne og Ild og Taarer
- det er en ny Forventning til det tomme,
et Verdensrum i mine spændte Aarer.
 
- - En Haandfuld Vers. Og Aarets fine Kulde.
De tomme Bænke. Og de stive Trær:
Forgrenet Mørke i en Vinterskumring
mod Sporvognslygters grønne Stjerneskær.
Og milevide Verdener omkring mig:
Et lejet Værelse, en Jord der ruller
med mine Kufferter, som staar parate.
Og Rummets lange Susen om min Skulder.
</body>
</poem>

</workbody>
</kalliopework>

<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1347" author="petrarca" status="complete" type="poetry">
<workhead>
    <title>Psalmi penitentiales</title>
    <year>1347</year>
    <notes>
        <note>Salmerne er skrevet 1347, ikke nødvendigvis udgivet det år.</note>
        <note>Teksten følger <i>Opere di Francesco Petrarca</i>, Emilio Bigi (red), Ugo Mursia editore, Milano, 1963.</note>
    </notes>
    <!-- The Penitential Psalms or Psalms of Confession, so named in Cassiodorus's commentary of the 6th century AD, are the Psalms 6, 31, 37, 50, 101, 129, and 142. -->
</workhead>
<workbody>

<text id="petrarca2020042901">
<head>
    <title>Psalmus I</title>
    <firstline>Heu michi misero</firstline>
    <quality>korrektur1,kilde,side</quality>
</head>
<body>
<prose>
<num>1.</num>Heu michi misero, quia iratum adversus me constitui Redemptorem meum, et legem suam contumaciter neglexi.
<num>2.</num>Iter rectum sponte deserui; et per invia longe lateque circumactus sum.
<num>3.</num>Aspera quelibet et inaccessa penetravi; et ubique labor et angustie.
<num>4.</num>Unus aut alter ex gregibus brutorum; et inter lustra ferarum habitatio mea.
<num>5.</num>In anxietatibus cum voluptate versatus sum; et in sentibus cubile meum stravi.
<num>6.</num>Et obdormivi in interitum; et speravi requiem in tormentis.
<num>7.</num>Nunc igitur quid agam? Quo me in tantis periculis vertam? Spes adolescentie mee corruerunt omnes.
<num>8.</num>Et factus sum naufrago simillimus, qui, mercibus amissis, nudus enatat, iactatus ventis et pelago.
<num>9.</num>Elongatus ego sum a portu, et viam salutis non apprehendo, sed rapior sinistrorsum.
<num>10.</num>Video tenuiter quidem; sed hinc michi gravius duellum, quia irascor michimet, et anime mee sum infestus.
<num>11.</num>Irascor peccatis meis, sed ingenti miseriarum mole depressus sum; nec est respirandi locus.
<num>12.</num>Sepe fugam retentavi, et vetustum iugum excutere meditatus sum; sed inheret ossibus.
<num>13.</num>O si tandem excidat a collo meo! Excidet confestim, si tu iusseris, Altissime.
<num>14.</num>O si michi sic irascar ut te diligam, vel sero!
<num>15.</num>Sed multum timeo, quia libertas mea meis manibus labefacta est.
<num>16.</num>Iuste crucior: consensi. Labore torqueor dignissimo.
<num>17.</num>Quid michi procuravi demens? Cathenam meam ipse contexui, et incidi volens in insidias mortis.
<num>18.</num>Retia michi disposuit hostis, quacumque ibam; et pedibus meis laqueos tetendit.
<num>19.</num>Ego autem despexi, et incessi securus inter lubrica, et in peccatis michi blanditus sum.
<num>20.</num>Credidi iuventutis decus non aberrare, et secutus sum qua me tulit impetus.
<num>21.</num>Et dixi mecum: quid ante medium de extremis cogitas? Habet etas quelibet suos fines.
<num>22.</num>Videt iste Deus, sed irridet; facillimus erit ad veniam. Converti poteris cum voles.
<num>23.</num>Nunc consuetudo pessima suum vindicat mancipium, et vincit manus frustra reluctanti.
<num>24.</num>Quo fugiam non habeo, nam et ego vinctus sum, et refugium meum longe est.
<num>25.</num>Moriar in peccatis meis, nisi auxilium michi veniat ex alto.
<num>26.</num>Non merui, fateor; sed tu, Domine, miserere, et extende manum tuam pereunti.
<num>27.</num>Et, memor promissionum tuarum, eripe me de faucibus inferni!
<num>28.</num>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.
</prose>
</body>
</text>

<text id="petrarca2020042902">
<head>
    <title>Psalmus II</title>
    <firstline>Invocabo quem offendi</firstline>
    <quality>korrektur1,kilde,side</quality>
</head>
<body>
<prose>
<num>1.</num>Invocabo quem offendi, nec timebo; revocabo quem abieci, nec erubescam.
<num>2.</num>Spem perditam restituam; audebo rursum ex his tenebris in celum oculos attollere.
<num>3.</num>Illic habitat redemptor meus, qui potens est ab infernis evellere,
<num>4.</num>Et gelidis artubus spiritum infundere, et extrahere iacentem de sepulcro.
<num>5.</num>Ego in me perii, sed in illo vita michi permanet, et salus in eternum.
<num>6.</num>Ille imperat morti; ille vitam prestat et restaurat. Quis prohibet sperare meliora?
<num>7.</num>Avolent qui me terrificant; peccatum meum grande nimis; sed miseratio Domini immensa est.
<num>8.</num>Peccavi infelix, mala peioribus accumulans, et michimet hostis acerrimus.
<num>9.</num>Verumenimvero omnes sordes meas una gutta vel tenuis sacri sanguinis absterget.
<num>10.</num>Attamen unde michi gemitus frange saxum hoc, Domine, et fontes proruant ex adamante durissimo!
<num>11.</num>Fontes limpidi scaturiant et descendant in volutabrum ubi assidue trux aper immergitur.
<num>12.</num>Et diluantur macule vetuste, ut placere tibi possit habitaculum in me, dum michi displicet.
<num>13.</num>Fiat michi pernox miseriarum mearum recordatio, et per diem spes salutis appareat.
<num>14.</num>Temperem leta cum tristibus, sed miserationum tuarum nunquam obliviscar.
<num>15.</num>Ex quantis me malis erueris, et ut animam meam non deserueris in periculis multis.
<num>16.</num>Lugeam penitens de commissis, ad feliciora suspirem, de me ipso metuam semper, de te nunquam desperem.
<num>17.</num>Fiat michi thalamus meus purgatorium meum, et lectulus meus lacrimarum conscius mearum.
<num>18.</num>Et in corpore meo doleam, priusquam corruam in tartara.
<num>19.</num>Miserere, Domine, miserere, et opus tuum ne destituas, liberator meus et spes ultima!
<num>20.</num>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.
</prose>
</body>
</text>

<text id="petrarca2020042903">
<head>
    <title>Psalmus III</title>
    <firstline>Miserere dolorum meorum</firstline>
    <quality>korrektur1,kilde,side</quality>
</head>
<body>
<prose>
<num>1.</num>Miserere dolorum meorum, Domine; satis superque volutatus sum, et in ceno peccatorum meorum marcui miser.
<num>2.</num>Et quid restat amplius afflicto? Tempus inutiliter abiit; vitam in consiliis expendi.
<num>3.</num>Mors ante oculos meos adest, et domus novissima sepulcrum, et stridor ac gemitus gehenne.
<num>4.</num>Quandiu me deludet hodiernus dies sub expectatione crastini? Quando incipiam ad te reverti?
<num>5.</num>Siste iam fluctus ac procellas animi; illumina consilium cordis mei, et metam laboribus impone.
<num>6.</num>Qui intellectum dederas, ut bene agerem, tribue voluntatem et in actum dirige, ne exprobratione tui muneris confundar.
<num>7.</num>Eripe me servitio hostis tui, et ne insultet in opus manuum tuarum prohibe, quoniam alter qui prohibeat non est.
<num>8.</num>Libera me de suppliciis eternis; sit michi pars purgationis labor meus, quo hic per singulos dies exerceor.
<num>9.</num>Reliquum in hac vita, et in his membris exige, priusquam veniat tempus egestatis.
<num>10.</num>Reduc me in vias tuas ante solis occasum; advesperascit enim, et nox est amica predonibus.
<num>11.</num>Coge me ad te, si vocare parum est; denique ut libet, modo ne peream.
<num>12.</num>Respice, Domine, vide, miserere, succurre; quoniam tu solus omnes miserias meas nosti.
<num>13.</num>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.
</prose>
</body>
</text>

<text id="petrarca2020042904">
<head>
    <title>Psalmus IV</title>
    <firstline>Recordari libet munerum tuorum</firstline>
    <quality>korrektur1,kilde,side</quality>
</head>
<body>
<prose>
<num>1.</num>Recordari libet munerum tuorum, Deus, ut sit michi confusio ante oculos, et rubor in genis meis.
<num>2.</num>Sic enim forte misereberis, ubi non prorsus oblitum videris omnium que michi tribuisti, largitor optime.
<num>3.</num>Tu michi celum et stellas (quid enim horum indigebas?), tu michi vicissitudines temporum creasti.
<num>4.</num>Tu solem et lunam, tu dies noctesque, tu lucem ac tenebras discrevisti.
<num>5.</num>Aer opus digitorum tuorum; serenitatem ac nubes tu fecisti, et ventos et pluvias.
<num>6.</num>Terram aquis involvisti, fecisti montes et maria, valles ac planitiem, fontes, lacus ac flumina.
<num>7.</num>Hec intus variis seminibus fecundasti, circum quoque multiplici specie decorasti.
<num>8.</num>Herbis virentibus vestisti campos; distinxisti colles floribus et silvas ramorum foliis.
<num>9.</num>Fatigato requiem preparasti, estuanti umbras arborum, et ad otium secessus amenissimos;
<num>10.</num>sitienti fontes lucidos, esurienti baccas omnis generis, et refectionis quam multiplicis alimenta.
<num>11.</num>Quam multiformibus animantibus terras et pelagus implesti, et circumfusos tractus aeris: quis cunta dinumeret?
<num>12.</num>Hec omnia pedibus hominum subiecisti. Usque ad oblectationes varias amasti hominem.
<num>13.</num>Nec me minus ideo quia cum multis; quin et singularia quedam prebuisti michi.
<num>14.</num>Tu corpus hominis pre cuntis creaturis tuis adornasti; tu membra miris ordinibus collocasti.
<num>15.</num>Os illi imperiosum ac serenum, spiritumque tui capacem et contemplatorem celestium statuisti.
<num>16.</num>Addidisti artes innumeras quibus vita hec foret ornatior: eterne quoque vite spem dedisti.
<num>17.</num>Ostendisti viam qua gradiendum foret; aperuisti aditum in tabernacula tua; monuisti quid cavendum atque unde declinandum sit.
<num>18.</num>Deputasti comitem perpetuum ac ducem; gressus omnes e specula contemplatus es, et errores meos observasti.
<num>19.</num>Cadentem sustentasti, labentem firmasti, errantem direxisti, prostratum sustulisti, suscitasti mortuum.
<num>20.</num>Miseratus es labores meos totiens ubi non misericordia sed odio dignus eram.
<num>21.</num>Et quibus meis meritis tam multa, tam digna, tam grandia, gratis et indignus hec accepi?
<num>22.</num>Pro his omnibus quid tibi retribuerim vides; verumtamen miserere iterum et succurre, quia sine te morior.
<num>23.</num>Ingratitudinum mearum ne reminiscaris amplius, sed salvam fac animam meam, nil iam de propriis viribus sperantem.
<num>24.</num>Gloria Patri et Filio et Spiritui Sancto. Sicut erat in principio, et nunc, et semper, et in secula seculorum. Amen.
</prose>
</body>
</text>

<text id="petrarca2020042905">
<head>
    <title>Psalmus V</title>
    <firstline>Noctes mee in merore transeunt</firstline>
    <quality>korrektur1,kilde,side</quality>
</head>
<body>
<prose>
<num>1.</num>Noctes mee in merore transeunt et terroribus agitant innumeris. Conscientia concutit insomnem et male michi est.
<num>2.</num>Somnus meus illusionibus variis turbatur, non michi quietem afferens, sed laborem.
<num>3.</num>Signum pestiferi eventus prohibe, Domine, et occurre, quoniam adventantis mortis est indicium.
<num>4.</num>Dies meos in amaritudinibus exegi; consumpserunt me cure immortales, et anime mee litigio exasperatus sum.
<num>5.</num>Corporis mei sarcina defessus ac curvatus ingredior, et terram invitus aspicio.
<num>6.</num>Intus et extra michi ipse sum molestus; utrobique hostes domesticos inveni, qui me pessundederunt.
<num>7.</num>Persecutoribus alienigenis patuit ingressus, et murorum custodia deiecta est.
<num>8.</num>Et ego somno gravis atque incautus, inter tenebras noctis oppressus sum.
<num>9.</num>Nulla michi spes salutis, nullum presidium aliunde; sed in misericordia tua, Domine, sperabo.
<num>10.</num>Succurre, accelera, fer opem et miserere mei.
<num>11.</num>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.
</prose>
</body>
</text>

<text id="petrarca2020042906">
<head>
    <title>Psalmus VI</title>
    <firstline>Circumvallarunt me inimici mei</firstline>
    <quality>korrektur1,kilde,side</quality>
</head>
<body>
<prose>
<num>1.</num>Circumvallarunt me inimici mei, perurgentes me cuspide multiplici.
<num>2.</num>Obtorpui infelix et contremui vehementer: horror mortis superastitit michi.
<num>3.</num>Incubui in baculum meum et dixi: ecce perferam, nec succumbam.
<num>4.</num>Non respexi ad orientem, nec unde debueram auxilium expectavi; nec sicut dignum fuerat, speravi.
<num>5.</num>Propterea firmamentum cui innixus eram me destituit repente, et ego pronus in terram sum prostratus.
<num>6.</num>Agnovi cadens quam debiliter stetissem. Predones insultarunt corruenti.
<num>7.</num>Spoliarunt me divitiis multis, quesitis michi de longinquo. Tabe et cruore deformarunt me.
<num>8.</num>Vulneribus gravissimis confecerunt me. Semianimem ac nudum reliquerunt in deserto.
<num>9.</num>Caput et pectus meum transfixerunt, sed subter precordia mea debacchati sunt acerbius.
<num>10.</num>Illic vulnus situ putruit; illic vite mee metuo; illic, Domine, manus tuas adhibe velociter.
<num>11.</num>Vivis enim, salvator mi, et hec aspiciens ex alto, tacuisti; et passus es, quia ego promerui.
<num>12.</num>Misereberis fortasse, nec patieris in finem, quoniam tu solus potens es prescribere leges morti.
<num>13.</num>Ipse arcebis carnifices ab interitu meo, quoniam in te spes mea magna est. Ipse salvum me facies de manibus impiorum.
<num>14.</num>Gloria Patri et Filio et Spiritui Sancto. Sicut erat in principio, et nunc, et semper, et in secula seculorum. Amen.
</prose>
</body>
</text>

<text id="petrarca2020042907">
<head>
    <title>Psalmus VII</title>
    <firstline>Cogitabam stare</firstline>
    <quality>korrektur1,kilde,side</quality>
</head>
<body>
<prose>
<num>1.</num>Cogitabam stare, dum corrui; ve michi, quia duriter nimis allisus sum.
<num>2.</num>Quo et unde redactus sum horresco dum memini, et contremisco graviter.
<num>3.</num>Sperabam de viribus meis, et michi quedam magna promiseram.
<num>4.</num>Somnia michi fingebam, et gaudebam; nunc delusus expergiscor cum lacrimis.
<num>5.</num>Securus in periculis, letus in erumnis; mediis portum in tempestatibus putavi.
<num>6.</num>Circumspexi per nebulas; secutus sum transversas et tortuosas vivendi vias, et infeliciter mulcentes.
<num>7.</num>Nosti, quoniam tu semper michi fueras finis; sed ad te per me ipsum venire credens, retrocessi per inextricabiles anfractus.
<num>8.</num>Sentio nunc insidias ubilibet. Piget erroris tam longevi; nec propterea subsisto ubi sit requies.
<num>9.</num>Odio michi sum, et ago cunta cum fastidio; vim patior, et aliud non licet.
<num>10.</num>Novum propositum mos vetustus opprimit; et cum recta placuerint, relabor ad solita.
<num>11.</num>Quotiens iam oscitans ad vomitum redii, et subinde stomacans dixi: quousque hoc, et quis erit finis?
<num>12.</num>Iustum supplicium animi insolentis; scio quid me perdidit nichil eram et supercilium erexi.
<num>13.</num>Agnosco nullam homini fiduciam nisi in Deo; et si parum video, illucescat clarius.
<num>14.</num>Aufer a me, Domine, presumptionis spiritum, et humilitatem tribue, placentem tibi.
<num>15.</num>Nequando extollar inconsulte, et michi de me mentiar, sed perseverem in tremore tuo.
<num>16.</num>Limus et umbra tenuis sum, et fumus ante impetum ventorum, ita michi videor videri.
<num>17.</num>Ita michi videar semper, et in hac opinione permaneam sobrie ac salubriter, sub umbra tua.
<num>18.</num>Quotiens hinc pedem movero, concidam, et ludibrium persecutoribus ero.
<num>19.</num>Scio et expertus metuo; operuit me iam similis ruina.
<num>20.</num>Et adhuc exsurgere non valui; sed inenarrabilibus urgeor miseriis.
<num>21.</num>Tamdiu fedus versor in sanguinibus, et in luto concupiscentiarum mearum iaceo.
<num>22.</num>Erige me, Christe Iesu, et misericorditer sustenta, ne corruam sub extremis.
<num>23.</num>Gloria Patri et Filio et Spiritui sancto. Sicut erat in principio, et nunc, et semper, et in secula seculorum. Amen.
</prose>
</body>
</text>

</workbody>
</kalliopework>

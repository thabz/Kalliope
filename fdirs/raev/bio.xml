<?xml version="1.0" encoding="UTF-8"?>
<bio>
  <body>
Reff, Peder, —o. 1490—, Salmedigter. Et Klosterhaandskrift i den Arnamagnæanske Samling (Nr. 76, 8°) fra sidste Halvdel af det 15. Aarhundrede indeholder forskjellige, mest religiøse, Optegnelser og Rim paa Latin og Dansk, til Dels med vedføjede gamle Melodier. En dansk Marievise i denne Samling angiver sig som digtet af «per reff lyllæ», og et andet Sted forekomme Bogstaverne F. P. (Frater Petrus?) paa en Maade, der nærmest synes at betegne Afskriverens Mærke. Vi have altsaa her ved Siden af Hr. Mikkel i Odense (XI, 324) den eneste navngivne danske Salmedigter fra Middelalderen, om hvem man tillige slutter, at han har været Munk og har afskrevet hele Samlingen. Men hans Hjem og nærmere Livsomstændigheder kjendes lige saa lidt, som vi vide, om han har digtet flere end ét af de i Samlingen indeholdte Vers, hvoraf de fleste ere Marieviser, til Dels ejendommelige ved makkaronisk Sprog og tysk Viserhytme. Et enkelt staar dog paa Overgangen til verdslig Elskovsvise, og et Par moraliserende Rim er rettet mod Kvindesvig. 

<right>J. Paludan i <i>Dansk biografisk Lexikon</i>, C. F. Bricka (red.), Gyldendalske Boghandels Forlag, Kbh., 1889, bd. XIII,  pp. 579-580.</right>

<!-- http://denstoredanske.dk/Dansk_litteraturs_historie/Dansk_litteraturs_historie_1/Middelalderen/Senmiddelalderen_1300-1500/Troens_tekster_og_folkesprogets_gennembrud/Peder_Ræv_Lilles_Mariadigtning -->
  </body>
</bio>



<?xml version="1.0" encoding="UTF-8"?>
<bio>
<body>
Rellstab, Ludwig, tysk Forfatter og Musikkritiker, født i Berlin 13. April 1799, død samme Sted 27. November 1860. Han blev Officer i Artilleriet og var indtil 1821 Lærer ved Brigadeskolen. Derpaa levede han i Frankfurt an der Oder, Dresden, Heidelberg og Bonn og blev 1826 Musikanmelder ved »Vossische Zeitung«, en Stilling, i hvilken han vandt stor Indflydelse ved sin skarpe og satiriske Pen. Han skrev den bitre Bog »Henriette, die schöne Sängerin«, hvori han persiflerede Henriette Sontag, og heller ikke glemte den almægtige Spontini, den kgl. Operas Enehersker. Hans hensynsløse Polemik blev ikke svækket ved gentagne Fængselsstraffe for Presseforseelser. Han har desuden udgivet en Række Romaner, af hvilke »1812« (4 Bd 1824) i vore Dage er bleven trykt paany (1912 med Oplysninger af Fr. Licthtwart). Betydelige i literaturhistorisk Henseende er hans Erindringer »Aus meinem Leben« (1861). Hans Dramaer som »Karl der Kühne« er derimod glemte. Han har endvidere skrevet Teksten til Meyerbeer's Opera »Ein Feldlager in Schlesien« og den yndede Sang <a poem="rellstab2020041301">»Ich hab' einen mutigen Reiter gekannt«</a>. »Gesammelte Schriften« (24 Bd, 2. Udg. 1860-61).

<right><small>C. Behrens in <i>Salmonsens konversationsleksikon</i>, 2. udg., 1915-1930, Bd. XIX, p. 1097.</small></right>
</body>
</bio>


<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1908" author="rimestad" status="complete" type="poetry">
<workhead>
    <title>Ilden og Asken</title>
    <year>1908</year>
    <notes>
        <note>Teksten følger Christian Rimestad: <i>Ilden og Asken</i>, Gyldendalske Boghandel, Kbh., 1908.</note>
        <note>Samlingen bærer side 5 en dedikation til digteren <a poet="hoffmann">Kai Hoffmann</a>.</note>
    </notes>
    <pictures>
        <picture src="1908-p1.jpg">Titelbladet til <i>Ilden og Asken</i> (1908) lyder ,,Christian Rimestad / Ilden og Asken / Digte // København og Kristiania / Gyldendalske Boghandel, Nordisk Forlag / MDCCCCVIII''.</picture>
    </pictures>
    <source facsimile="115408002488_color" facsimile-pages-num="110" facsimile-pages-offset="10">Christian Rimestad: <i>Ilden og Asken</i>, Gyldendalske Boghandel, Kbh., 1908.</source>
</workhead>
<workbody>

<poem id="rimestad2019030601">
<head>
    <title>Timernes Strøm</title>
    <firstline>Tænk, alle de røde Solnedgange</firstline>
    <source pages="9-10"/>
    <quality>korrektur1,kilde,side</quality>
</head>
<body>
Tænk, alle de røde Solnedgange,
        du gemmer et Steds i dit Blik!
Denne vide Verdens bedaarende Skønhed
        som gennem dit Hjerte gik . . .
Tænk, alt hvad du hørte, og alt hvad du rørte,
        og alt hvad du saa -
Skygger det er i Erindringens Skumring,
        fjærne og askegraa . . .

Tænk, alle de Farver fra alle de Aftner,
        du gemmer et Steds i dit Blik -
de anes nu kun i Erindringens Dyb
        som en vag og en dunkel Musik . . .

Saa gamle synes vi selv vi er,
        naar vi drømmer om alt det som svandt.
Endeløs, endeløs synes os Strømmen
        af alle de Timer som randt . . .
Tænk, alt hvad vi slæber med os af Glæders,
        af Længslers og Smerters Vrag . . .
Tænk: ogsaa det skal viskes ud,
        det vi lever i <i>denne</i> Dag!

De Baand som vi troede for alle Aar
        tungt og uløseligt bandt -
De bristede, ikke med eet, men langsomt,
        i efter som Dagene svandt . . .

Gaadefuldt mumler det uvisse Liv,
        mumler og rinder bort -
Bag os svinder det graanende hen,
        og vi gaar mod en Nat som er sort
Langsomt strømmer de mange Timer -
        og dog er vort Liv saa kort!
</body>
</poem>

<section>
<head>
    <title>Foraaret</title>
</head>
<content>

<poem id="rimestad2019030602">
<head>
    <title>Foraarsskoven</title>
    <firstline>Jeg er dig atter nær</firstline>
    <source pages="13-18"/>
    <quality>korrektur1,kilde,side</quality>
</head>
<body>
<nonum><center>I</center></nonum>

Jeg er dig atter nær.
Og det er kølig Vaar.
Saa ranke staar de gamle
ubevægelige Trær.

Vi ligger paa den brune Jord,
den brune og fugtige Foraarsjord.
Vi stirrer op i Luften . . .
Og finder ikke mere Ord -

Vi stirrer og forstummer . . .

Jeg ser i dine Øjne
den tavse Foraarskummer . . .

Jeg ser i dine Øjne
den Byrde som du rummer
i Midten af dit Hjærte,
i Dybet af dit Sind:
det er din gamle Smerte
som eengang græd sig blind.

Dit Aandedrag blir mere tungt,
din Træthed mere trang,
naar Vaaren suser dig imod,
berust af sine Safters Blod,
naar Dagen bliver lang . . .

Jeg skimter i de furede
Drag omkring din Mund
den Skygge som er gledet
ned i dit Væsens Grund,
det Mørke som nu lever
af dit Legem og din Aand . . .

Jeg øjner det derinde
bag Huden af din Haand . . .

Men tungest i dit Øjes
tystnede Vand,
i dets lange og tænksomme,
aftenblaa Rand . . .

Jeg aner denne Smerte
dit tavse Indre rummer.
Jeg ser i dine Øjne
den svære Foraarskummer.


<nonum><center>II</center></nonum>

Vi ligger i en lønlig Krog.
Vi hviler paa det gamle Aar.
Dets Løv og Frugt,
dets søde, visne og vaade Lugt
skjuler de nye Safters Jord,
alt det som nu usynligt gror.

Vi hviler paa det gamle Aar.
Vi ligger i en lønlig Krog.
Igennem Luften Strømme gaar . . .

Se Luften staar i Kog!

Det er en ubekymret Vaar
som atter gennem Verden gaar!
Højt oppe i den blege Luft,
den blege og silkefine Luft
møder vort Blik et nyfødt Hav,
et vældigt Hav der hviler,
og ganske sagte smiler . . .

Saa lykkeligt det nynner,
og hemmeligt forkynder
sin unge Lyst, sin Jomfrufryd,
de nye Soles Kærtegnsbrand
sit store Hjertes sagte Syd . . .
Det er et dybt og dejligt Vand,
en gennemsigtig Sø af grønne Blade!

Vi ser kun Vand,
kun grønt og gyldent og solet Vand -
Vi øjner ingen Strand . . .

Skinnende det smiler,
og drømmende det nynner . . .
Det tier lidt, og hviskende
paany det begynder
sin lykkelige Mumlen,
sin lange og vage Lyd,
sin soloverskinnede,
sitrende Fryd . . .

Det aander ganske stille.
Der siver sagte frem,
nært og fra fjerne Egne,
der siver Allevegne
en gylden, gærende Em!

Skovhavets Aandedrag . . .
En skælvende Lyd gaar gennem
den stille Foraarsdag . . .

Vi hører det sagte aande.
Vi fanger en langsom Lyd.
Vi ser og ser det store
Skær, der stiger fra alle
de hviskende Træers Fryd!

Se dette Lys der siver
ud fra alle Trær,
det er Skovens Aande der bliver
synlig og kommer os nær.

Vi lytter, som vilde vi fange
en Lyd i det gyldne Skær . . .


<nonum><center>III</center></nonum>

I dette Hav af Blade,
i denne grønne Overflod af Saft,
der langsomt stiger fra den gamle Jord
og vidner for os om dens skjulte Kraft
- i dette Hav af Blade
kan du bade
dit Øje, der er træt,
og fylde med den nye Luft
dit trange Aandedræt.

Men - Hjærtet . . . Hjærtet,
kan det grønnes mer?
Derinde, i dets Dunkelhed, det sner,
ustandseligt det sner og sner . . .!


<nonum><center>IV</center></nonum>

Ak, det som var, det lever end!
Sikkert det gaar sin skjulte Vej.
Et Foraar rejser sig igen
og smerter dig . . .

Det som engang du troede dødt,
det er endnu - blot mørkere rødt.
Umærkeligt det slog sig ned
og lever af din Ensomhed.

Dybt i dit Legem slog det Rod.
Det mumler i dit Blod . . .
</body>
</poem>

<poem id="rimestad2019030603">
<head>
    <title>Foraarsaften</title>
    <firstline>Den skønne Foraarsaften tungt forvirrer</firstline>
    <source pages="19"/>
    <quality>korrektur1,kilde,side</quality>
    <keywords>sonnet</keywords>
</head>
<body>
Den skønne Foraarsaften tungt forvirrer,
i Blodet sniger den en Uro ind,
en Lyst, der suger, og som stædig tirrer
et ensomt Hjerte og et stilnet Sind.

O, denne graadige og lunkne Vind!
Et Bladehvælv, der uden Ophør dirrer,
i Mørket dulgte Lyd af Kærtegn svirrer,
i Løvet ulmer der et taaget Skin.

Et sløret Skær, som det der Blikket fylder,
naar Hjærtet pines af et ukendt Savn,
af lange Længsler uden Form og Navn.

Den skønne Foraarsaften tungt fortryller,
den klagende og kvalte Kærtegnslyd,
og denne smertefulde Smægtens Fryd.
</body>
</poem>

<poem id="rimestad2019030604">
<head>
    <title>Foraarssol</title>
    <firstline>Igen et Foraar! og igen et Øde</firstline>
    <source pages="20"/>
    <quality>korrektur1,kilde,side</quality>
</head>
<body>
Igen et Foraar! og igen et Øde
i Hjærtet, der berøves al sin Kraft.
Igen et Foraar, drukkent af sin Saft,
og svimmelt, stirrer dig saa stort i Møde!

Hvor er den henne nu, den Tid der døde?
I Tak du bøjed dig og aanded ind,
vellystigt ind den vilde Foraarsvind
og mærked Vaarens grønne Øjne gløde!

Den høje Soldag var een lysende Fest.
Saa dybt den kvæged denne krydrede Blæst.
Saa rigt den lugted denne svangre Jord.

Nu er du uden for det Liv der gror.
Og længes mod en Egn, hvor der er Fred,
men ved ej <i>hvor</i> du faar et Hvilested.

Og, ak! et <i>andet</i> Foraar følger med . . .
</body>
</poem>

</content>
</section> <!-- Foraaret -->

<section>
<head>
    <title>Somren</title>
</head>
<content>

<poem id="rimestad2019030605">
<head>
    <title>Vinden</title>
    <firstline>Det er Vinden, det er Vinden, vældig den kommer!</firstline>
    <source pages="23-24"/>
    <quality>korrektur1,kilde,side</quality>
</head>
<body>
Det er Vinden, det er Vinden, vældig den kommer!
Den har faret i Dage, den har faret i Uger.
Det er Vinden, som aldrig blir mæt og som suger
Sødme og Kraft fra den brogede Sommer.

Kødelig slumrer den yppige Sommer,
badet i Glans og af Dagen bedøvet . . .
Lunet af Solen og styrket af Løvet
i Skovenes Højder er Vinden som kommer!

Den har drukket af de vide og blændende Enge,
tykke af Safter, af Skovene randet.
Vildt har den, leende, omfavnet Landet,
og vandret over Havene langvejs og længe . . .

Med aabnede Læber og tørstige Lunger
tar vi mod Vinden, som for over Enge,
ved Solopgangstide, naar Draaberne hænge
paa Straa og paa Blomster, som lysende Tunger.

Igennem dit Haar den gysende gaar,
og ind i din Mund den hujende suser.
Langt ned i dit Legem Luftvandene bruser,
som en Hvirvel din Silke om Lænderne staar!

Under larmende Favnen og Kærtegns Hvisken
har Vinden og Somren blandet sig sammen.
Lyksaligt vi skælver . . . Nu føler vi Flammen
fra den rasende Krysten og kildrende Hvisken.

Nu modtar du Havenes Vildskab og Salt,
den dragende Duft fra de ensomme Lunde,
og Kys fra de tusinde Sommerens Munde,
fra det svangrende Støv, som flagred og faldt . . .

Igennem dit Legem gaar Havenes Salt,
gaar Glans fra en sydlig og hedere Himmel.
Du smiler . . . Nu lukker du Øjnene svimmel . . .
Igennem dig strømmer det uhyre Alt!
</body>
</poem>

<poem id="rimestad2019030606">
<head>
    <title>Stilheden</title>
    <firstline>Den gamle Park er segnet hen</firstline>
    <source pages="25-26"/>
    <quality>korrektur1,kilde,side</quality>
</head>
<body>
Den gamle Park er segnet hen
i Middagens dybe Stilhed.
Den lange Time har taget Alt
ind i sin smilende Mildhed.
De sidste Lyde har løst sig op
i den store sovende Stilhed . . .

Det er som at sænkes i Slummer ned
at vandre ad disse Stier.
Kun af og til man hører en vag
og solet Summen af Bier . . .
Forunderligt er det at vandre her
ad disse Tavshedens Stier.

De fører ned til den tyste Sø,
i Ensomheden begravet.
Den spejler mat i sit mørke Vand
Lys fra Solhimmelhavet.
Den ruger tungt, som var den helt,
for evigt, i Stilhed begravet . . .

Stivnet fanger den i sit Spejl
den bundløse Midsommerhimmel.
At stirre derned er en langsom Rus,
man bliver besynderligt svimmel.
Man skimter i Dybet, fjernt som en Drøm,
en lykkelig Solsommerhimmel.

Der ligger en fin og gylden Em,
ensomt i Luften den svømmer,
som var et æterisk Tæppe lagt
over Trær og Fugle der drømmer.
Her er det Sted man glemme kan
<i>Tiden</i> . . . Tiden der strømmer . . .

Her er den store Naturens Fred
der Menneskesjælen favner,
omslynger den helt, og fylder den fuldt,
indtil den intet savner,
blot smiler, med halvlukt Blik, til Den
hvis rolige Fryd den favner.

O, det er godt at vandre her
i Stilheden uden Lige!
Stadig man skimter det samme Skær,
ser det ej synke og stige.
Kvægende er det at hvile her
i Midten af Tavshedens Rige!
</body>
</poem>

<poem id="rimestad2019030607">
<head>
    <title>Engene og Regnen</title>
    <firstline>Vi sad i Gaar ved min Rude</firstline>
    <source pages="27-28"/>
    <quality>korrektur1,kilde,side</quality>
</head>
<body>
Vi sad i Gaar ved min Rude.
Vi stirrede længe og stirrede langt,
og lytted til Regnen derude . . .

Vi hørte og hørte en Lyd, der var graa.
Og sølvgraa var alle de Vande, vi saa
taalmodig dale og dale ned
som en Himlens dybe Barmhjærtighed . . .

De blide og langsomme Striber faldt,
lunkent, og lindt, og vellystigt faldt,
eensformigt, eenstonigt faldt og faldt,
uophørligt, utrættet, paa Alt - paa Alt!

Den rislede ikke, den sivede ned,
sivede god og udholdende ned,
og køled en Dag, der var farefuldt hed.

Vi sad og stirrede længe . . .
Vi saa hvor den faldt i det vide Skød
af de gule og gispende Enge . . .

Vi saa hvor den faldt i det favnende Skød,
og læsked og løste den golde Glød,
Solsommerens store og stivnede Død . . .

Vi saa hvordan Engene sugede ind,
begærligt, ustandseligt, sugede ind
Himlens Drik, der var læskende lind . . .

Ja - da de smægtende Enge først
begyndte at drikke,
saa drak de og drak -
Der <i>var</i> ingen Grænse for deres Tørst!
</body>
</poem>

<poem id="rimestad2019030608">
<head>
    <title>Sommeraften</title>
    <firstline>Elskede, hører du, vide jeg maa</firstline>
    <source pages="29-31"/>
    <quality>korrektur1,kilde,side</quality>
</head>
<body>
Elskede, hører du, vide jeg maa
hvor og hvornaar . . .
Stundom det er mig som om jeg en dunkel
Anelse faar . . .

Jeg ser dig standse, forvirret og blussende,
midt i din Leg,
og aande saa tungt, og pludselig blive
besynderlig bleg.

Da havde du mødt det Ubekendte:
en Mund om din Mund.
Den lukked med eet, og for alle Tider,
din Barndoms Blund.

En Mund havde, fugtig og nølende, strøget,
og dvælet i din.
En Duft blev tilbage, mer stærk og sød
end af Druer og Vin.

<i>Han</i> blev angst for din Tavshed . . . saa var du alene
med Egenes Sus,
med dit hamrende Hjerte, og med dine Læbers
urolige Rus.

Først var det som vælted en Bølge af Hede
over Dig ind -
et hemmeligt Uvejr som koged i Øret
og gjorde dig blind . . .

Alene du stod der i Skoven og sitred,
fortumlet og hed,
og mærked smaa svidende Flammer der langt
gennem Lemmerne gled.

Mosset var dybt og Mosset var mørkt
om Egenes Fod.
Dit Ansigt var Purpur, du ligned en Ildblomst,
dér hvor du stod.

Din Kjole blev rød af de Straaler, der langsomme,
gyldne og skraa,
vidunderlig tyste, ved Aftentid,
gennem Skovene gaa . . .

Det grønne blev graat. Og det røde blev slugt
af Dagens Død.
Svagt isnede Duggen. Træerne stod
uden Form eller Lød.

Løvets og Planternes Aande tynged
den lune Luft.
Du blev ør af usynlige Kaprifoliers
søde Duft.

Denne Stilhedens Løndom og taagede Vellugt
lagde sig tæt,
og vandt sig omkring dig, og trykked dit Blod
og dit Aandedræt.

Saa lukkede du dine Øjne og sank
i Græsset ned.
Og i denne Aftenens ængstende Tysthed
og Ensomhed

tog det dit Legeme ømt med en dulgt
og klagende Lyd,
lukked sig under Dig, blidt, med en Hvisken
af hemmelig Fryd . . .

Og denne eneste Skumringens Stemme
igennem Dig gik
som et Gys af Skygge, og som et lille
vellystigt Stik.
</body>
</poem>

</content>
</section> <!-- Somren -->

<section>
<head>
    <title>Efteraaret</title>
</head>
<content>

<poem id="rimestad2019030609">
<head>
    <title>I Skovens Dyb</title>
    <firstline>Det var en Aften i den sene Høst</firstline>
    <source pages="35-39"/>
    <quality>korrektur1,kilde,side</quality>
</head>
<body>
Det var en Aften i den sene Høst,
en Aften i den sene, røde Høst,
tynget af Stilhed og af Vellugt fuld.

Igennem Luftens bløde Dunkelhed
over mit Hoved dalede langsomt ned,
segnede langsomt og langmodigt ned
de fugtige Blades Duft og krympede Guld.

Det var en Aften i den sene Høst,
forladt af hver en Somrens lyse Røst,
tynget af Vellugt og af Dødens Lyst . . .

Nu var det jo den store Visnens Tid,
Henfaldets og den voksende Tavsheds Tid,
saa god for Hjærtets Hunger, og saa blid
for Kødets Uro og vort Blods Begær.

Nu var Sagtmodighedens Dødskamp inde,
hvor alle Farver, alle Lyde rinde
i Stilhed og i sagte Graanen ud . . .

Nu var den falmet, Løvets syge Fest
af Rust og Irr, af Bronce og af Blod,
af Maanens Genglans i en grønlig Flod!

Nu var den falmet, Løvets graadige Fest!

Og stilnet var den langt omflakkende Blæst
paa Vandring fra det stormberuste Vest . . .
Og det som tier sidst, det tied nu:
de store Skoves altid hviskende Gru.
Det Hjærte som man aned uden Fred
hvileløst søgte sig et Hvilested,
Skovhjærtets Sugen hørtes ikke mer,
den Susen som saa langt og iskoldt sner
selv midt i Somrens kvælende Frodighed,
Midsommermiddagstimens Yppighed . . .

Den Susen, der har Lyd af Evighed,
og langt, og angstfuldt, ned i Hjærtet sner . . .

Endt var de dybe og de dumpe Vér!

Alle længes vi mod det Efteraar,
hvor ogsaa Sjælen ind til Hvilen gaar.

Hin Aarets store, uafbrudte Skumring,
en Balsam og en Dis for vore Tanker,
mens Aarets Hjærte mere langsomt banker . . .
Hældende Skumring, Aarets vise Drøm!
Se, Tanken glider som de visne Blade
langt glider ad en graa og langsom Strøm,
der ikke kruses i sin Skyggeflade
blot af en Luftning som et Kærtegn øm . . .

Hældende Skumring, Aarets vise Drøm!

Men denne Aften var der Et, som tog mig,
som sagte sneg sig ind og dunkelt drog mig
mod Skovens Dyb og dens uhyre Tavshed . . .

En Anelse . . . et Minde Tanken tirred . . .
To tunge, taagede Øjne mod mig stirred,
langt bortefra to dragende Øjne stirred . . .
En sælsom, dejlig Mund igen forvirred
Erindringen, der troede alt var dødt . . .
Men i min Drøm paany den blomstred rødt.
En Duft af sene, søde Rosers Blod,
en Duft af Drivhus og en Kvindes Blod . . .

Dér stod de ubevægelige Trær
og fyldte Luften med den tunge Em
af sød og bitter Lugt, som maner frem,
lig bævende Genfærd, et begravet Minde,
flakkende fra vor Fortids fjærne Hjem,
vor mørknede Fortids fjærne Taagehjem . . .

O, denne skjulte Duft, som køligt brænder!
Det var den Luft, som steg fra dine Hænder,
de slanke, hvide, altid skælvende Hænder.

Over de blaalige Øjenlaag den svæved,
i Mundens Vige løndomsfuldt den bæved,
en Dragt af Damp den om dit Væsen væved . . .

Ud fra det lange og det svære Haar,
det svære og kastanjebrune Haar
Høstens berusende Aroma steg!
Den som en Bølge gennem Kødet gled
og stjal sig til de mørke Dybder ned.

Dér <i>blev</i> dens glødende Sørgmodighed . . .

Saa skulde jeg iaften atter finde,
atter den Luft af Spleen og Kærtegn finde,
som farefuldest mærked dig som Kvinde!

Timer og Dage skal i Glemslen rinde,
ja - de skal slettes ud, de lange Aar.
Gamle, affældige og graa de segne.
Saa mange Somres Guld skal langsomt blegne.
Men du skal blive hos mig Allevegne!
Min Sjæl bevarer Duften af dit Haar.

Du Efteraarsmærkede, Du Feberfulde!
Sorte, og blege, og gyldne Døgn skal rulle,
Aar efter Aar skal bort i Mørket svinde . . .
<i>Din</i> Løvfaldsskønhed falmer ingensinde.
Urørligt i min Aand den plantet staar.

En høstlig Trolddom er dit fjærne Minde!
</body>
</poem>

<poem id="rimestad2019030610">
<head>
    <title>Efteraarsaften</title>
    <firstline>Lang Tid havde vi vandret</firstline>
    <source pages="40-41"/>
    <quality>korrektur1,kilde,side</quality>
</head>
<body>
Lang Tid havde vi vandret
igennem Skovenes Øde.
Vi havde øjnet Blade
der var allerede røde.
Timerne var tavse
og Timerne var søde . . .

Dit Hjerte var tungt og stille,
tystnet af Skovenes Dampe.
Det var de lange og blide,
de duftende Efteraarsdampe.
Det var en af de gribende Aftner
hvor Længslerne taalsomt dør,
og hvor vi mister Erindringen om
alt det der fyldte os før . . .
De matte Blade skimtede vi
bag violette Slør.

Saa stod der med eet en Maane
i Dybet af Mørkningens Dampe.
En mægtig Maane troned,
Skovmørkets mystiske Lampe!

Du husker, i Tykningen var det vi fandt,
om Granernes sorte og stille Fod,
som et Skarlagensudbrud af giftigt Blod,
de røde og brændende Svampe . . .

Som en svindende Genglans af Svampenes Blod
stod nu i Aftentaagernes Flod
Skovmørkets mystiske Lampe . . .
</body>
</poem>

<poem id="rimestad2019030611">
<head>
    <title>De graa Maaneder</title>
    <firstline>Solen har straalet saa længe</firstline>
    <source pages="42-43"/>
    <quality>korrektur1,kilde,side</quality>
</head>
<body>
Solen har straalet saa længe . . .

Næsten vi glemte hvordan det ser ud,
naar Dagen er bleg
og naar Luften er mat,
mildnet og mat som Menneskehud,
der hviler i Søvnen lykkelig træt.

I Dag er Forudfornemmelsen nær
om de stille Maanneders stille Skær,
der lister sig lindt over Hjerterne ind
og skænker det gode, eensformige Sind.

I Dag er Timerne graa . . .
Tyste Træerne gulnede staa.
Og Luften er ganske bleg . . .

I Dag bliver <i>Drømmens</i> Lænker løst,
og den begynder at vandre
sin endeløse Vej . . .

Drømmen blir fri . . . Det er Attraaens Død!
Det er Sejren over det hungrige Kød!
Det er Arme som, endelig, træt synker ned . . .
Det er Tavshedens Komme og Tavshedens Fred . . .

I Dag er Timerne graa.
Nu er det den blege Blidhed
hvor Livet er gaaet i Staa . . .

Gud ved hvordan de i Dag ser ud,
de Enge der bugned i Sommer
over Jordens dampende Hud.

Under Himlens Ild de funklende laa.

Graadig var Dagen, graadig og vild.
Grum var Somren og Solens Ild.

Men i Dag er Timerne graa.

Falmet . . . forsvundet de svulmende Blomster
og Straa som vi hvilede paa.
</body>
</poem>

<poem id="rimestad2019030612">
<head>
    <title>Oktober</title>
    <firstline>Fra saa langt, ja saa langt jeg kan huske tilbage</firstline>
    <source pages="44"/>
    <quality>korrektur1,kilde,side</quality>
</head>
<body>
Fra saa langt, ja saa langt jeg kan huske tilbage
har jeg elsket de sælsomt bevægende Dage,
der sygeligt, helt ind i Hjærterne, smile,
vort Feberlivs dybe og eneste Hvile.

De slørede Soles langsomme Timer,
de slørede Soles luftige Pragt.
Det er Stilhedens Klokker der hemmeligt kimer.
Med sin løftede Finger staar Stilheden Vagt!

Det er som Oktober ved alt det <i>vi</i> ikke
kender, men drømmer og fabler om.
Oktober har tunge, alvidende Blikke
der fylder en Sjæl som i Somren blev tom.

Oktober er tung af et Hjerte der rummer
Hemmeligheder som vi ikke ved.
Det er Døden der kommer os nær . . . vi forstummer
og søger den grublende Ensomhed.

Er det den Viden Oktober forkynder:
Døden skal dykke os grænseløst ned
i en Tavshed som her ufuldkomment begynder,
i en uanet Verden af Ensomhed . . .
</body>
</poem>

</content>
</section> <!-- Efteraaret -->

<section>
<head>
    <title>Kunsten</title>
</head>
<content>

<poem id="rimestad2019030613">
<head>
    <title>En Danserinde</title>
    <subtitle>Til Sophus Claussen</subtitle>
    <firstline>Foran det gamle, falmet gyldne Spejl</firstline>
    <source pages="47-51"/>
    <keywords>claussen</keywords>
    <quality>korrektur1,kilde,side</quality>
</head>
<body>
<nonum><center>I</center></nonum>

Foran det gamle, falmet gyldne Spejl,
det blege Vand, hvori en Fortid slumrer,
hvor svage Skikkelser med slukte Øjne,
med matte og mødige, halvt udviskede Træk,
med smalle Læber og en Lød af Aske,
har smilet til mig fra den vage Fjærnhed -
foran det Spejl, som Tiden langsomt angreb,
i mange Aar Hun nu fordoblet har
sin sære og sin smertelige Skønhed . . .

Dér staar Hun uberørt af Aarets Vækst,
af Vaarens blændende og svimle Saft,
af Sommertimernes mørke, modnede Kraft,
og af den brune Efteraarsaftens Taager . . .

Jeg véd ej, om hun drømmer eller vaager!

Dér staar Hun, fjærnt fra Blæst og langt fra Lys.
Det er et Sted hvor Solen aldrig skinner,
det er i Stuens Skumring, at Hun staar . . .

Dog gennem hendes Aand Allivet rinder!

Ak - meget er forsvundet disse Aar.
Igennem vore Dage gaar der Kvinder . . .
Kvinder kommer og Kvinder atter gaar . . .
Tilbage bliver nogle blege Minder!
En løser for sit tunge og mørke Haar,
en Bølge af Vellugt gennem Stuen slaar,
et Gys af Lyst igennem Kødet gaar . . .
- En skælvende Erindring Blodet gemmer . . .
Og saa, en Dag, den sidste Duft vi glemmer!

Mens andre gik, den tavse Dame blev.
Den brune Broncedame er forblevet
taus og urørlig foran det gamle Spejl.

- Modsætningsrig er hendes sjældne Skønhed
skrøbelig tynde er de løftede Arme,
de blide Knæ, de lange og slanke Ben,
og tyndt det smalle, fint indsnævrede Liv.

Forfinet og frodig er den levende Ryg.
Den dybe Rytme har en Bølges Hulning,
og frugtbart runder sig de svaje Lænder.

En sagte Ild i hendes Legem brænder
helt ud i de nervøse, smalle Hænder.
I hendes Ansigt er en sælsom Lyst,
en anspændt Lyst, der næsten ligner Ve . . .

Man kan en mørk, en ukendt Vellyst se
i Skumringsskær, der steg fra Blikkets Bund,
i Tyngden af de langsomt sænkede Laag,
i Smilets Krusning af den rige Mund,
den løndomsfulde, yppigt buede Mund,
og i den spændstige Hofte, svær og rund . . .

Hun staar og danser, tynget af en Højtid,
besværet af Ekstasens hede Luft,
bedøvet af sin egen tunge Duft.

Hun staar og danser, hendes lange Øjne
er lukte næsten over Ekstasens Drøm,
der synker, svimmelfuldt, langt ned i Hende.

Det er et dragende og dunkelt Minde
om fjærne Tiders højtidsfulde Rus,
der svider denne tavse Danserinde,
som i sin Dans, og i sin Drøm, er Kvinde,
er dybt, langt ind i Sjæl og Sanser, Kvinde . . .

Nu er Hun grebet af det store Brus!
Det er Aarhundredernes glidende Strøm,
der skænked hende denne mørke Drøm . . .

Der staar en Dis af Lyd om Hendes Dans,
en Genklang af en fjærn, forglemt Musik,
som anes i det smægtende, tunge Blik.


<nonum><center>II</center></nonum>

Det var engang i min tidlige Ungdoms Aar,
det var i en Danmarks graa og blæsende Vaar.
En Længsel stormende gennem Blodet jog -
afsted, afsted ned til Paris jeg drog . . .

Med Hjærtet stort og af Forventning glad
kom jeg en Morgenstund til Kunstens Stad!

De lange Boulevarder lysende laa -
jeg saa de unge Kvinder vuggende gaa . . .

Kastanjetræerne fulde af Blomster stod,
imod mig skyllede Kvindernes brede Flod!
Mit Hjærte bugnede og blev fuldt af Mod!

Paris laa badet i sin gyldne Glans,
sin vide og sin sitrende Morgenglans.
Kvinderne vuggede, ført af en indre Dans . . .

. . . Saa stod jeg tilsidst i den store Broncebutik.
Og da jeg den brune og tavse Dame fik,
en Skælven af Glæde gennem mit Hjærte gik!

Og da jeg kom ud igen i en Luft, der var Vin,
jubled det i mig . . . Tænke sig . . . nu er Hun min!
Alle de unge og skønne Kvinder jeg ser,
svaje og fine, født af den bølgende Stad,
som sorgløst nu imod Foraarssolen ler -
ældes skal de . . . hærges af Sot og af Aar,
snigende gennem dem Tidernes Hærværk gaar.
Der kommer den Dag hvor de Alle - Alle skal dø!

Men Hun - Hun blev født paa Lyksalighedernes Ø!
<i>Evig</i> er Hendes Ungdom - <i>Hun</i> skal ej dø!

Og dog er Hun ældre end alle - berust af Musik,
hjemsøgt af Lyd fra Tider der længst forgik,

En Hjemvé mod svundne Lyster har fyldt hendes Blik!
</body>
</poem>

<poem id="rimestad2019030614">
<head>
    <title>Lionardos Johannes</title>
    <subtitle>Til Otto Rung</subtitle>
    <firstline>Det Smil blev til i en Mesters Drøm</firstline>
    <pictures>
        <picture src="rimestad2019030614-p1.jpg">Leonardo da Vinci: <i>Johannes Døberen</i>, 1513-1516, olie på træ, 69x57cm. Louvre.</picture>
    </pictures>
    <notes>
        <note>Otto Rung (1874-1945), jurist, embedsmands, forfatter og især kendt som produktiv manuskriptforfatter.</note>
    </notes>
    <source pages="52-55"/>
    <quality>korrektur1,kilde,side</quality>
</head>
<body>
Det Smil blev til i en Mesters Drøm.
Ingen ved hvorfra det steg.
Det er alle Tiders sælsomste Mund
krust af en kimærisk Leg.

Det er <i>over</i> alt, og <i>hinsides</i> alt
vi vandrer og hviler i.
Det er ind til den fjærne Løndom
de dybe Anelsers Sti.

Der er Ingen der ved hvorfra det kom,
og om det er Lyst eller Vé.
Det drager med Gru, som fik vi med eet
det evigt Forborgne at se.

Er dette besnærende Væsen . . . en Drøm?
Hvem <i>ved</i> at det er en Mand?
Den ulmende Ild i Smilet,
den er ikke Kønnets Brand.

Det gemmer en sødmefuld Spot over alt
hvad vi Mennesker glædes ved.
Det slipper os ikke, hvor vi end gaar
følger det haanende med.

I Hverdagens Timer fordærvende har
det sneget sig dunkelt ind.
Uvejrsagtigt det avler, almægtigt,
Begæret igen i vort Sind.

Begæret der stille jamrer og rækker
Armene klagende frem,
tiltrods for det aner at aldrig
det finder sit store Hjem.

Jeg ved det har gjort en Lidelse let,
og endt en Kødets Kamp.
Det har spaltet det Haarde - har løst det
til en uvirkelig Damp . . .

Det er Smilet af Sødme og Smilet af Spot
og Smilet af gysende Gru!
Det er Skæret fra Drømmen i Dybet
af den rolige Menneskehu.


<nonum><center>II</center></nonum>

Jeg blev ført af et Ansigts Lokken
ind i Louvres Helligdom.
Det var for Johannes Hoved
at jeg i Louvre kom.

Det var for en bydende Længsels Skyld
at jeg i Louvre gik,
for Læbernes Dragen og Øjnenes
hypnotiserende Blik . . .

Fra de lange og lønlige Øjne,
og fra den lange Mund
sived den samme Smilets Trolddom
ned til mit Væsens Grund.

Foran det Billed fyldtes jeg af
Bedøvelsens Ensomhed.
Foran det Aasyn glemte jeg langsomt
en Sorg jeg i Danmark led.

Det var i den foraarsfortumlede By,
i det grønne og gyldne Paris.
Galskaben sang Allevegne -
Det Ansigt gjorde mig vis.

Jeg har suget en hemmelig Næring af
en Mesters betvingende Værk.
I Foraarets svimlende Stad det gav
mig en Sjæl taalmodig og stærk.
</body>
</poem>

</content>
</section> <!-- Kunsten -->

<section>
<head>
    <title>En Kvindes Enetale</title>
</head>
<content>

<poem id="rimestad2019030615">
<head>
    <title>Saa det var altsaa det Hele</title>
    <subtitle>Til A. H. Kohl.</subtitle>
    <firstline>Saa det var altsaa det Hele</firstline>
    <source pages="59-64"/>
    <quality>korrektur1,kilde,side</quality>
</head>
<body>
Saa det var altsaa det Hele . . .
Det var <i>derfor</i> jeg gav mig selv.
Jeg kendte jo ej til at dele
mig ud - Jeg gav dig hver Trævl!

For - førend du fik mine Bryster,
min Hvidhed og al min Varme,
mine Lænders natlige Lyster,
og mine to skælvende Arme -

Ja, førend du fik mine Læber
og min Munds berusende Saft,
og mine Knæ som Glæden
gav en forunderlig Kraft -

(du <i>har</i> elsket min Mund, du <i>har</i> nydt den
som den sidste, den ukendte Frugt!
Aandeløs har du holdt den i din,
skinsygt indelukt . . .)

Ja, førend du fik mine Øjne
der blev saa smalle og lange,
at du tog dig engang til Hjærtet,
og stirrede længe og bange,

og mumled: <i>hvor</i> er dine Øjne . . .
du ser ud som om du var død . . .
fra saa langt tilbage jeg fabled
om <i>denne</i> stivnende Glød . . .

Langt førend vi smagte tilsammen
Kærtegnenes Sødme og Salt -
da var jeg jo din for altid!
da havde jeg givet dig Alt!

Ikke blot den lange og lune
og rødlige Strøm af mit løste Haar,
som gysende helt til de hvide
og brændende Lænder naar -

(du sagde: dit Haar er en Kilde,
et uudtømmeligt Vand
i Straaleskær af en evig
Oktobers Solfaldsbrand . . .)

ikke blot mine Tænder der, langsomt,
suged og bed din Mund,
det Smil der var dig en Løndom,
en Skumring foruden Bund -

mine hede og krusede Læber
til din dybe og dvælende Lyst,
og til dine Hænders Nyden
min rytmiske Ryg og mit Bryst

ikke blot mit Legemes Vellugt,
- jeg selv, jeg kendte jo ikke dens Magt,
men du - du har følt den omkring mig
som en usynlig Dragt . . .

(I sorte og lange Nætter
du aandede ind i dybe Drag
mit Legem der brændte imod dig
som en lysende Julidag.

Det var dig som drak du mit Legemes Sjæl,
min solede Rosen og Nellikeduft,
mit Haar i hvis rødlige Skumring
der svømmed en Skovaftens Luft.

Maaske den engang vil vaagne paany
og tirre og smerte dig:
jeg tror den blev rigest af alle
de Glæder du søgte i mig.)

- - Nej . . . det der for mig var mere
end Rusens bedøvende Lyst:
Alt det som vi ikke kan øjne,
de svære Tiders Trøst.

Udholdenheden igennem
de vanskelige Aar,
en Haand der ved at læge
selv det dybeste Saar.

Et Blik der bliver blidere
og mørkere for hvert Aar,
og som en rolig Lægedom
langt ned i Sjælen gaar . . .

En Stemme som faar stadig mere
tyst og nænsom Lyd.
. . . <i>Alt</i> det Usanseliges
kvægende, stille Fryd!

- - Saa <i>det</i> var altsaa det Hele.
Det var <i>derfor</i> jeg gav mig selv.
Jeg kendte jo ej til at dele.
Jeg gav dig, jeg gav dig hver Trævl!

Altid jeg stille gruede for
dit uvejrsagtige Overmod,
Jeg aned, og stundom jeg vidste
at Glemselen var i dit Blod!

Var det for dig, jeg elskede, blot
en Drømmens og Lystens Leg . . .
Hvordan . . . hvordan gik det til at din Glæde
med eet blev kold og blev bleg . . .

Jeg ved at nu gaar du fra mig,
og jeg bliver ene her.
Og vi skulde ikke kende
det der har dybest Værd.

Vi skulde kun mødes og skælve
i Kyssenes stormfulde Stund,
og mærke den Jordskælvsrasen,
der ryster os ned i vor Grund.

Ind i din sidste Higen
Narkosen sit Mørke gød.
Du vilde den sorte Slummer
som følger den dræbende Glød.

<i>Alt</i> vilde du prøve - ogsaa
den Drøm der er ængstende sød:
indsuge af Favntagets Stumhed
og Mørke en Forsmag af Død.

Men - Mennesket, <i>hvor</i> er det henne
i den overvældende Stund,
hvor Læberne fletter sig sammen
til een besvimet Mund . . .

Vi skulde kun mødes og gyse
i Elskovens svimle Vé.
Vi skulde ikke tilsammen
det store Usynlige se . . .

Vi skulde ikke lære
hvordan Livet i Dybet er.
Og graanede sidde under
det blege Stjerneskær . . .
</body>
</poem>

</content>
</section> <!-- En Kvindes Enetale -->

<section>
<head>
    <title>Mennesker</title>
</head>
<content>

<poem id="rimestad2019030616">
<head>
    <title>In Memoriam</title>
    <subtitle>Til min Fader.</subtitle>
    <firstline>Du er endnu iblandt os her tilstede</firstline>
    <source pages="67-68"/>
    <quality>korrektur1,kilde,side</quality>
</head>
<body>
Du er endnu iblandt os her tilstede.
Det er blot det: du er ej synlig mer,
og kun med lukte Øjne vi dig ser . . .
Men stadig er din Sjæl blandt os tilstede.
Altid forbliver du vor høje Glæde!

Grusomt det er at se de Øjne briste,
der mest af alt var Livet for os her,
som skabte vore Dages dybe Værd.
Grusomt det er det dyreste at miste,
og følge langsomt bag en ensom Kiste.

En lav Oktoberdag med Sorg og Væde
forsvandt du i den sidste Ensomhed,
den store Nat hvorom vi intet véd . . .
En dunkel Høstnat, god for dem der græde,
skjultes i Jorden du der var vor Glæde.

Men denne kære Stemme som forstummed,
jeg hører den endnu - lidt fjærn og tyst . . .
Og dine Øjne gør mit Mørke lyst.
Den dybe Godhed som dit Hjærte rummed,
den døde ej med Munden der forstummed.

Jeg aner den omkring mig, jeg fornemmer
et sagte Tryk af en usynlig Haand,
en stille Glans af det, vi kalder Aand.
Fordi dit Væsen sælsomt jeg fornemmer,
derfor jeg véd, at jeg dig aldrig glemmer,
</body>
</poem>

<poem id="rimestad2019030617">
<head>
    <title>Carl Ewald</title>
    <subtitle>(Til Digteren af Æventyrene og Den gamle Stue).</subtitle>
    <firstline>Hans Lykke det blev at bevare</firstline>
    <notes>
        <note>Carl Ewald (1856-1908), forfatter og bror til <a poet="ewaldt">Theodor Ewald</a>.</note>
    </notes>
    <source pages="69-71"/>
    <quality>korrektur1,kilde,side</quality>
</head>
<body>
Hans Lykke det blev at bevare
en Ungdommens Rislen igennem sit Sind.
Hans Sjæl var uroligt kruset
af Danmarks bestandige Vind . . .

Solens og Skyggernes Lege,
de skønne, mangfoldigt formede Skyer,
de Lys og de luftige Lyde
der gennem Foraaret flyer,

Kildernes halvklare Nynnen,
de sitrende Blades Silkesus -
Genopstandelsens fine og frodige,
aarligt genkommende Rus,

Lyden af det der skælver og vokser
hviskede lykkeligt gennem hans Blod.
Det var hans bestandige Ungdom,
som gjorde ham fyrig og god.

Meget kalder <i>vi</i> livløst.
Bedre vi ikke véd.
Vi mærker vort trange Menneskeliv
som en skræmmende Ensomhed.

<i>Han</i> følte sig ind i Naturen.
Han lagde sit Øre til Tingenes Lyd,
og fandt en forborgen Mening
i det store, hvirvlende Syd . . .

Han talte med Træernes Kroner,
med den puslende Susen i Engenes Straa,
naar Sommeraftnernes Briser
tøvende gennem dem gaa . . .

De fortalte ham, hvor deres Rejse gik hen,
Septemberens skinnende Skyer,
der vandrede hvide og smilende bort
højt over de myldrende Byer!

---

Men engang, et Steds, fra et Skjul i hans Bryst,
løftede sig en bedrøvet Klang,
et langsomt Springvands skøre,
eenstonige Efteraarssang . . .

,,Den gamle Stue'' har Ord der drypper
tungt som Oktobers vaade Trær.
Den taler om To der var kommen
hinanden ganske nær.

Han dømmer ikke . . . han grubler over
et Kvindehjærtes Ustadighed,
og føler sig selv besværet af
sit Mandsinds Udholdenhed.

Den hvisker saa tyst, om det der har skilt
og vil skille Kvinde og Mand -
om Noget saa sorgfuldt, at Ordene næsten
bæver paa Læbernes Rand . . .
</body>
</poem>

<poem id="rimestad2019030618">
<head>
    <title>Til Harald Kidde</title>
    <firstline>Nu er det Løvets Fest!</firstline>
    <source pages="72-73"/>
    <keywords>kidde</keywords>
    <quality>korrektur1,kilde,side</quality>
</head>
<body>
Nu er det Løvets Fest!
Det er den store Tysthed,
Guldaftnerne i Vest!
De dybe Skove er een Duft:
langt borte fra man møder
den søde, vilde Luft.

Det er Ekstasens Tid!
Aldrig er Naturen
mer mægtig og mer blid.
Den Mor, hvorfra al Livet gror,
er dækt af Sølv og Purpur,
den gode, sorte Jord . . .

I elsked aldrig Byer,
men Skovens mørke Ensomhed,
de skønne Vandringsskyer . . .
I elsked Stilhed, Træer og Vand,
og, fjærnt bag lange Mile,
Solnedgangsverdnens Land.

Min Ven, <i>det</i> blev din Kraft:
du hented fra Naturen
din Aands, din Hjærnes Saft.
Du og dens Rytme fulgtes ad,
den skabte dig et Hjærte
sært og sagtmodigt glad.

Og den, du elsker, fik
et Hjærte, der var fyldt af
Smil, Mildhed og Musik.
Et bølgende, uroligt Sind,
der blidt drak Aarets Vellugt
og Lys og Lyde ind.

Nær Skoven skal I bo.
Dér kan I følge troligt
Naturens Storm og Ro.
To Hjærter tyst i Lykken slaar,
i Takt med det der banker
mørkt gennem Jordens Aar . . .
</body>
</poem>

<poem id="rimestad2019030619" lang="fr">
<head>
    <title>A Madame de Noailles</title>
    <firstline>C'était le soir, l'automne . . . l'automne et sa brume</firstline>
    <source pages="74-77"/>
    <quality>korrektur1,kilde,side</quality>
</head>
<body>
C'était le soir, l'automne . . . l'automne et sa brume,
C'était l'ensorcellante, la lourde heure qui fume!

C'était cette saison que j'ai chantée toujours,
infatigablement, avec un long amour . . .

J'errais longtemps, ravi, dans ce parc qui depuis
mon enfance a troublé, et parfume ma vie.

Ce grand jardin de feuilles et d'eaux inextricables
a, pendant tout l'automne, un parfum qui m'accable.

Ces chers canaux qui glissent et traînent lentement
des marronniers géants Por large et transparent,

ils gardent, depuis des années, dans leur vase
les silences et les battements d'aile de l'extase.

---

Ce soir, des canaux, toujours pleins de surprises,
un fantôme a surgi qui me hante et me grise.

Un corps s'est levé des eaux, presque fluide,
un visage, d'un charme attirant et morbide,

m'a souri tout au fond de la brume, un instant,
- un vague sourire d'un crépuscule blanc . . .

Un peu de vent, chargé d'humides odeurs malsaines,
glissant, par les narines et la bouche, dans mes veines,

autour de ce visage, de ce corps s'est enroulé -
. . . et le grand sourire blanc s'est, soudain, effacé.

Le silence revenait. J'étais seul dans le soir,
s'obscurcissant jusqu'à ce qu'il fût presque noir.

Je suivais les allées qui longuement serpentaient
à côté des canaux que les brumes noyaient.

Je gardais dans mon âme le souvenir inquiétant
des yeux douloureux entrevus un instant.

Ils m'étaient inconnus . . . pourtant il me somblait
que ce fut pour entrevoir ces yeux que je quittais

ce soir beau d'automne ma chambre solitaire
qui m'était devenue étouffante comme une serre.

De parfums corrosifs ma chambre était chargée.
Dans mes sens une atroce brulûre restait.

Longtemps, pendant des heures et des heures, j'avais lu
des vers . . . jusqu' à ce que le livre se tût.

Des vers saturés d'étés loin de mon Nord;
où l'accablante joie ressemblait à la Mort.

Des vers odorants d'un dangereux mystère:
celui du sang, des yeux, des lèvres, de la terre.

Des vers où partout s'avoue cette langueur
ardente, et cette ineffable douleur,

et, surtout, cette sourde, inexplicable peur
où la joie, fatiguée, sanglotante se meurt . . .

---

Vraiement, c'est votre bouche . . . votre bouche que j'ai vue
sourire au crépuscule si pauvrement et nue . . .

Votre âme, il me semble que je Pai bien connue.

Chaque fois que reviendra cette étrange saison,
qui brûle au bord de ce gouffre où s'en vont

les choses qui furent charnelles et gonflées,
chaque fois que je me sentirai las et troublé

par cette odeur de mort se mêlant à la vie,
- je songerai à vous, à votre âme, à vos cris

d'une joie qui se crispe, d'angoisses et de fièvres.
Je viendrai revoir dans la brume vos lèvres . . .

Dans les soirs, où la chair et où l'âme défaillent,
où l'on craint que toute sa jeunesse ne s'en aille,

je songerai à vous, Madame de Noailles . . .
</body>
</poem>

</content>
</section> <!-- Mennesker -->

<section>
<head>
    <title>Aarene</title>
</head>
<content>

<poem id="rimestad2019030620">
<head>
    <title>Det er saa længe siden</title>
    <firstline>Det er saa længe siden</firstline>
    <source pages="81-89"/>
    <quality>korrektur1,kilde,side</quality>
</head>
<body>
<nonum><center>I</center></nonum>

Det er saa længe siden . . .
Saa meget tager Tiden.
Og Aarene smuldre bort . . .

Hvem husker ej en Foraarslyst,
som fyldte det bespændte Bryst,
til Blodet dunkelt mumled.
Hvem husker ej hin første Gang,
han lyttede til Blodets Sang,
og mærkede Foraarssvulmet,
fortryllet og fortumlet . . .

Ja - siden mangt et Foraar kom.
Men da var Sjælen stum og tom
og stirrede bedrøvet
mod hin forlængst forsvundne Vaar
- langt borte gemt bag mørke Aar
af gærende Glans bedøvet,
yppig som Foraarsløvet!

O, bange Haandtryk, bævende
som blide, bange Bønner . . .
Og disse lange, hede Blik,
hvori Begæret stønner . . .

I Dybet af min Erindring staar
en Solfaldsstund i sildig Vaar:
Vesthimlen var een Lue,
og Luften blev helt rød,
og Aftnens Em der ulmed
blev gennemsigtig Glød.
Og Hjærtet, Hjærtet svulmed,
blev tungt af en uanet Kraft,
tungt som en moden Drue
der tynges af sin Saft.

En Tysthed, sært forventningsfuld,
sank gennem Luftens skøre Guld,
og bredte sig saa mørk og stor,
som et usynligt Skumringsflor,
over den sorte, vaade Jord.

Hin store Solfaldstime
med al sin røde Overflod
af Himlens og af Hjærtets Blod,
hvor gennem Luften langsomt hen
af et urørligt Guld en Flod,
en Strøm af Straaler, lang og sød,
uhørligt og ekstatisk flød,
hin skønne Solfaldstime
kom aldrig mer igen.
Forlængst, for altid, er den død
med al sin Tavshed og sin Glød . . .

Ja - det er længe siden.
Ak - Alting tager Tiden.
For Aarene smuldre bort.

Det kildrende Krus af flygtig Fryd,
som gennem Nerverne sitred;
den Lyst der som et Uvejr kom,
vild, truende og tropehed;
det Savn som graadigt Kødet sled
og huled Sjælen tom;
det Nag der uforsonligt bed
og hvor en Sol forbitred
- Altsammen det forvitred . . .

For Aarene - de smuldre bort.
Umærkeligt de smuldre
og smuldre langsomt bort . . .
og samler sig til en Masse,
uformelig og sort.


<nonum><center>II</center></nonum>

De iltre Minutter jager
som en ustandselig Flod.
Og Timernes lønlige Føden
ildner og hidser vort Blod!
Saa heftigt og højt de kimer,
at vi glemmer <i>hvor</i> vi har Rod.

Der er dem som slet ikke lever
uden de hører den Lyd
fra Sekundernes blodhede Dryppen,
det utaalmodige Syd -
som <i>vil</i> den utrættede Vekslen,
Tilværelsens kogende Fryd.

Der er andre som Sulten slider
og som aldrig føler sig fri,
og ved at de aldrig skal mættes
af den Luft de aander i,
for hvem hver Time de lever,
allerede er længst forbi,
som tæres af Tørsten efter
det <i>Uanedes</i> Trylleri.

Men der er dem der ræddes
ved denne Sekundernes Hast.
Tænk, om det Under skete,
at Tidens Urværk brast . . .
eller Søvnen faldt over Tiden
som aldrig kendte til Rast,
om Stilheden sank over Tiden
og dens ubønhørlige Hast . . .

En Aften ser vi tilbage
bort mod den blege Lund,
hvor de døde Nætter og Dage
slumre det evige Blund.
Forunderligt fjærne og vage . . .
Vi skælver til Hjærtets Grund.

Da er det som var vi hjemme!
vor Feber er svunden bort.
O vi, der begæred en Blomstring,
blussende, hed og kort,
evindelig ny og heftig -
Nu kommer en Nat saa sort . . .

Der falder en lindrende Aften
over det sunkne Sind.
De svundne Dages Aske
stryger i Skumringens Vind,
graa i det graanende Mørke,
og slører Stjærnernes Skin.
Ingen Lys, ingen Lyd i Luften.
Natten blir stum og blind.

Men op om vort Hjærte stiger
en Lyd som Konkyliens Kog.
Det er en usigelig Blidhed
vi mærker imod vore Laag:
nu drager igennem vort Indre
Mindernes mørke Tog . . .

Vi aner det Sus som en Genklang
fra Løvets Sus paa den Ø,
der ligger fortabt i den blege,
tidsløse og øde Sø,
hvis Bølger, igennem Aartusner,
mens Slægterne fødes og dø,
evindelig, lavt og langsomt glider
og suges op under Ø . . .

O, dunkelt og dumpt det toner
fra det øde Tusmørkehav.
Moderligt suser Løvet
ned over Aarenes Grav.
Uden Forskel og Skiften risler
det ned over Tidernes Grav . . .

Vi ved, at engang skal vi alle
bestandig hvile dær,
i den fuldkomne Skygge
af de altid mumlende Trær,
dysset i evig Slummer
af de evigt susende Trær
- mens over Jorden vandrer
Aarstidernes vekslende Vær.

Vi skal intet, intet kende
af alt hvad paa Jorden sker.
Aarene har ingen Ende.
Ustandseligt følger der fler.
Den mægtige Jord hvert Foraar
strækker sin Krop og ler!

Titusner af Sole skal fødes
paany af det blodige Øst,
og Aarene møjsomt slæbe sig
gennem Vinter og Vaar imod Høst
- mens Hjærterne hungrer og pines
af den samme umættede Lyst,
udsuges og søger, forgæves,
Balsam og Drømmenes Trøst.

Fra Mørket kom vi. Vi gives igen
tilbage til Mørkets Favn.
Udfriet fra Livets Usikkerhed
og Hjærtets afsindige Savn.
Vi blev kastet derind, vi synker
tilbage i Mørkets Favn.

Vore Øren er lukte for Lyden
af Kyssenes Aandedræt,
af den lange og kvalte Sukken
og hulkende Aandedræt,
i Stuer hvor Skumringen smyger sig
tyst, som et Kærtegn tæt,
af kødelig tunge Rosers
drivende Vellugt mæt.

Vore Øjne er lukte for Synet
af de fyrige Læber som ler:
De døvende Timers Rus blev fulgt
af de vaagne N ætters Vér,
den brogede Ungdoms Koglen
af de ensomme Aar som sner . . .

Vi er løste fra Alt og fra Alle!
Vi skal aldrig vaagne mer.
</body>
</poem>

</content>
</section> <!-- Aarene -->

</workbody>
</kalliopework>

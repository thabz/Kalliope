<?xml version="1.0" encoding="UTF-8"?>
<bio>
<body>
Jensen (Roskilde), Peder, 1575-1641, Præst, Forfatter, er født i Roskilde, fra hvis Skole han blev Student. 1601 blev han Præst i Vester Hæsinge og Lyndelse i Fyn. Han begyndte tidlig at sysle med dansk Versekunst, maaske under Paavirkning af vor ældste danske Prosodist, N. O. Halveg, men det er dog nærmest paa Grundlag af Tyskeren Clajus’ Arbejder, at han har forfattet sin danske Prosodi. 1627 var den færdig fra hans Haand, men blev aldrig trykt. Jensen er den første hos os, der fremhæver Betoningen som metrisk Hovedprincip for moderne Kunstdigtning. 1639 udkom hans Oversættelse af Virgils «Bucolica» i 4fodede Jamber, som han udgav til Lettelse for Skoledisciplene, særlig for at øve dem i «at gjøre letgaaende danske Rim til vort fæderne Sprogs Ære og Prydelse». Han levede endnu 20. Oktober 1641, da han tilegnede Kansleren Chr. Thomsen Sehested sin Oversættelse af Th. Bangs «Laurus Danica», men samme Aar skal han være død.

<right><small>S.M. Gjellerup in <i>Dansk biografisk Lexikon</i>, C. F. Bricka (red.), Kbh., 1889, bd. XIX, pp. 427-428.</small></right>
  </body>
</bio>

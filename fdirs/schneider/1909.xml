<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1909" author="schneider" status="complete" type="poetry">
<workhead>
    <title>Forår mellem Mure</title>
    <year>1909</year>
    <notes>
        <note>Teksten følger Marinus Schneider: <i>Forår mellem Mure</i>, Gyldendalske Boghandel, Nordisk Forlag, Kbh., 1909.</note>
    </notes>
    <pictures>
        <picture src="1909-p1.jpg">Titelbladet til <i>Forår mellem Mure</i> (1909) lyder ,,Marinus Schneider / Forår / mellem Mure // Gyldendalsk Boghandel / Nordisk Forlag // MDCCCCIX''.</picture>
    </pictures>
    <notes>
        <note>Afsnittet <i>Alene</i> har mottoet ,,<sc>ej nogen evighed sig om dig hvælver, / skønt du til tider frygtsomt hvisker: tøv! / nej, du min sjæl! min sjæl, som bange skælver, / du er lidt støv!</sc>''</note><!-- TODO: Hvor stammer dette citat fra? -->
    </notes>
    <source facsimile="115408005278_color" facsimile-pages-num="98" facsimile-pages-offset="6">Marinus Schneider: <i>Forår mellem Mure</i>, Gyldendalske Boghandel, Nordisk Forlag, Kbh., 1909.</source>
</workhead>
<workbody>

<section>
<head>
    <title>Alene</title>
</head>
<content>

<poem id="schneider2019031101">
<head>
    <title>Viggo Stuckenberg</title>
    <firstline>Hvorfor vil vi have noget kært?</firstline>
    <source pages="11-19"/>
    <keywords>stuckenberg</keywords>
    <quality>korrektur1,kilde,side</quality>
</head>
<body>
Hvorfor vil vi have noget kært?
— Førend vi aner det,
skal alt blive Støv.
Hvorfor samle vore hedeste Følelser,
vore fineste Forhåbninger
i et så forgængeligt Brændpunkt
som et Menneske?

. . . To og fyrretyve År gammel,
frugtbar og forjættende
som en rigtsået Muldjord
er Viggo Stuckenberg død!

Hvorfor vil vi have noget kært?
Førend vi aner det,
skal alt blive formløst, ukendeligt Støv
  Støv!

Jeg gik ud til Stuckenbergs Hjem idag.
Jeg tænkte at høre Nyt
om hans smertelige Sygdom.
Jeg sagde til mig selv:
Måske han nu er så rask,
at han kan fejre Jul hjemme,
lun, hyggelig Jul
hos sig og sine
efter den hårde Sygdoms
lange Adskillelse.

Jeg gik ud og bankede på
og troede, jeg skulde høre glade Ord.
Men en forgræmmet Kvinde  
tog imod mig.
Jeg så det stride i hendes Ansigt,
og jeg frøs af Frygt,
allerede før hun sagde:
Ja, De ved vel, min Mand er død?

Død?
Nej! nej!
Viggo Stuckenberg død!
Det traf min varme,
tillidsfulde Sjæl
som giftige Læbers
glatte Hån.

Der stod jo hans Skrivebord.
Han havde siddet der,
og hans Hjerne havde brust
af herligt Liv.
Der stod hans Bøger.
Dem havde han læst,
og hans Mandshjerte
havde banket derved.
Der hang hans Billeder,
som havde mættet
hans skønhedssultne Øjne.
Endnu lå en Pen
på Bordet,
en Pen, sort af Blæk.
Men Viggo Stuckenberg selv,
Viggo Stuckenberg var ikke mere.
Aldrig skulde han komme igen
og hvile sig i denne brede Stol
og føle sig i Læ for Verden,
dens salte, sviende Fattigdom
og lumpne Kvaler
et knapt Nu,
mens hans stoiske Sjæl
gav det grumsede Liv
tilbage som Digt,
der ejede Fortvivlelsens
blege Skønhed.

Jeg tog den hulkende
Kvindes Hånd,
men havde ingen Ord,
ingen, som erstattede ham,
var det så kun et stakkels Øjeblik.
Vi, der kendte Stuckenberg
som Ven,
kan tænke os,
hvad han var som Mand og Elsker.

Dagen var grå.
Jeg gik ud i den,
gysende i min Sjæl,
magtstjålen af Mismod og Forfærdelse,
mens jeg tænkte på,
hvor jeg havde elsket ham,
og på alt det gode, han havde gjort mig
— ham, jeg nu aldrig skulde se mere!

Hans Ord måtte jeg mindes.
Han havde talt så trygt
om sit ventende Liv
derude i Fremtiden.
Det var, som sad han
på Svalen af sit Hus
og så sine Marker ligge udenfor,
bølgende af blid Grøde,
som blot ventede på
at komme under Tag.

Og nu!
En klam Sot
har lagt alle disse lyse Marker
øde for stedse!

Å, Gud,
hvor jeg vil savne ham,
savne ham,
jeg, som kendte ham!

En solrig Høstdag
tog jeg uhørt Mod
op i mit Hjerte
og gik til ham
fra min golde, blege Ensomhed
og spurgte ham
med en Røst,
rynket af Ængstelse,
om jeg var Digter.

Han tog mig — den Fremmede -
hjertelig ind til sig.

Han manede min Uro ned,
han smilede mig tryg og stærk.
Hans Smil!
Hvem kan glemme hans Smil?
Det var som det Solstrejf,
der åbner
selv den mest kuldskære Blomst.
Han indbød mig
til at være mig selv bekendt,
til at være mit eget
let sårlige, skælvende ømhedstørstende Selv bekendt.
Jeg havde ikke nødig
at forstille mig livskry for ham.
Han tog så nænsomt
på alt mit.
Også han havde været ung,
havde håbet og ængstet sig,
også han havde troet på sig selv
og veget for Verden
og frygtet dens frosne Blik.

Dette blev min stadige Tanke —
som et Solsmyg
listede den sig ind over mit Arbejde —:
Hvad vil Stuckenberg sige til mit Værk?
Og jeg glædede mig
til at høre hans marvfulde Stemme,
til at se hans åbne, mægtige Pande
straale af Forståelse,
glædede mig til at møde
hans stolte Øjnes
Spil af livfuld Velvilje
og til at høre ham sige:
Jeg synes, det er godt!

Kære Viggo Stuckenberg!
Fik jeg nogensinde vist dig,
hvad du var mig?
Jeg har jo aldrig kysset din Hånd,
aldrig vovet at knæle.
Talte vi sammen.
brugte jeg beherskede Vendinger,
og jeg kunde have
sunket ned,
bristet sammen for dine Fødder
af ærbødig Taknemlighed.
Meget var du for andre. 
For mig var du alt,
Livet,
den skønne Indvielse
til en værdig Skæbne.
Jeg kunde have tjent dig
som din Smådreng.

Jeg kunde have båret
dine Våben efter dig,
for en Dag,
blegnende af Stolthed,
at modtage Ridderslaget
af dine Hænder.

Hvor kunde jeg dog ane,
det skulde komme så brat,
uden at jeg fik sagt
bare et Ord?
Hvor kunde jeg tænke,
at jeg så snart
skulde stå ved en Grav
og føle,
at nu var min Tak forgæves?

Dine Bøger vil jo leve.
I dem vil vi kunne samles
med dit inderlige, fintstemte Væsen
i en stille, mindebesjælet Stund.
Men du selv!
den strålende Pande,
de kloge, mandige Øjne,
den stærke, trofaste Stemme
og Smilet —
Smilet, der smeltede og åbnede Hjerter
du selv
er ikke mere!

Hvorfor vil vi have noget kært?
Hvorfor samle vore varme Følelser
og glade Forventninger
i et så forgængeligt Brændpunkt
som et Menneske?

To og fyrretyve År gammel,
frugtbar og forjættende
som den kraftige Muld
er Viggo Stuckenberg død!

Hvorfor vil vi have noget kært?
— Førend vi aner det,
skal alt blive Støv,
som ikke vedkender sig gamle Forme
— blive Støv!
</body>
</poem>

<poem id="schneider2019031102">
<head>
    <title>Martsstorm</title>
    <firstline>Hør, Stormen gjalder gennem Boulevarden</firstline>
    <source pages="20-21"/>
    <quality>korrektur1,kilde,side</quality>
</head>
<body>
Hør, Stormen gjalder gennem Boulevarden,
og Sneen damper om de sorte Træer,
mens store Grene slides ned i Farten.

Det er et stygt, et gudsforgåent Vejr
med stride Fog mod stænget Dør og Rude,
og øde ligger Gaderne derude.

Jeg står og ser på Stormens strenge Tog;
den suser hårdt — de visne Kviste viger
og knager kvalt, som om de bange skriger.

Men alle gæve Grene stridbart vajer:
mod Stormen stritter de i modig Trods:
vi vover Dysten! — Våren er i os!

Jeg siger til mig selv: Min Ven, du klynker,
så tidt du ribbes for en Smule Drøm,
men se, hvorlidt sig selv Naturen ynker.

Du farer op, når noget fejes om
af det, du havde plantet i dit Liv,
men Stormen er Naturens egen Dom.

Med bistre Drøn den støder i Basunen:
Herned, hvad ikke Frodighed fik givet!
Herned, hvad goldt vil møde Solens Lunen!

Vær altså tryg, når iskold Vinter truer —:
kun rådne Kviste rammer Ulivssår;
den vajer gævt, den Gren, der gemmer Vår!
</body>
</poem>

<poem id="schneider2019031103">
<head>
    <title>Ung Sorg</title>
    <firstline>Det var da det fulde Orkester faldt</firstline>
    <source pages="22-23"/>
    <quality>korrektur1,kilde,side</quality>
</head>
<body>
Det var da det fulde Orkester faldt,
nu lød kun Strygernes Spil;
jeg så hende stå med grådfuld Mund
alene og lytte til.

Ved Violinernes gribende Lyd
der var det, hun brast i Gråd,
de varme Tårer flød stille ned
og gjorde Kinden så våd.

Det var kun en stakkels Kvindes Sorg.
som blev hendes Bryst for stor,
men jeg så derpå, og min Hånd den skjalv,
og min Mund den ledte om Ord.

Hvem nænner at skænde så skær en Tro?
hvem træder så hvid en Blu?
— Du bløder endnu af en lumpen Hånd,
som plukked din Sjæl itu!

Dit Blik det flakker så sårt og skræmt,
som det søgte din flygtede Fred
— men vover nogen at se din Sorg,
slår du smerteligt Øjnene ned.

Å, vend ikke angst dit Ansigt bort,
bliv ikke så skamfuld og rød!
Jeg lider jo blot i min Sjæl for, hvad ondt
en Mand sig imod dig forbrød.

. . . Koncerten tonede langsomt hen,
den svandt i en svag Akkord.
Med sænket Hoved og sagte Trin
jeg så hende skynde sig bort.
</body>
</poem>

<poem id="schneider2019031104">
<head>
    <title>Maj</title>
    <firstline>Idag er Løvet solfyldt og Himlen er så blå</firstline>
    <source pages="24-25"/>
    <quality>korrektur1,kilde,side</quality>
    <keywords>kuplet</keywords>
</head>
<body>
Idag er Løvet solfyldt og Himlen er så blå,
og du og jeg vi kender en Vej, som vi vil gå.

Se Maj er atter kommet, den underlige Maj;
det skinner i mit Hjerte, fordi jeg ejer dig.

Du kom så ung og stille, en blid og lys April;
da turde jeg ej håbe mit Liv af dine Smil.

Men se April er blevet den underlige Maj,
og jeg har Sol i Hjertet, fordi jeg ejer dig.

Det myldrer i mit Indre som Muld, der gror og gror,
det spirer allevegne i dine Fødders Spor.

<center><nonum>* * *</nonum></center>

Hvor Stien sagte bøjes, og Buske byder Læ,
dér står i snehvid Blomstring så smukt et Kirsebærtræ.

Det hælder sig mod Søen, der solblank går forbi;
dets søde, rene Ynde sig spejler skært deri.

Jeg ser dig dejligt smile, du fandt så sart et Blad,
her er der godt at dvæle, og jeg er atter glad.

<center><nonum>* * *</nonum></center>

Jeg ser din lyse Pande, dit lange, brune Hår,
og bag det kyske, lille Bryst dit kække Hjerte slår.

Din Mund er ren og rolig, så rund og klar din Kind;
jeg ved, hvor rig den Ungdom er, du huser i dit Sind.

Her står jeg med min Alvor i din Glædes grønne Lunde
og vækker i dig Kvinden, som endnu burde blunde.

Jeg bringer dig min Gave — af Lykke og af Kiv,
jeg bringer dig det godt og ondt, som er vort Hjertes Liv.

Det ved jeg vel, nu hæmmer jeg din Ungdoms vide Veje,
men Kære! se, jeg kommer jo med alt mit arme Eje!
</body>
</poem>

<poem id="schneider2019031105">
<head>
    <title>Atten År</title>
    <firstline>Hun og jeg har kendt hinanden fra vor Barndoms første Stund</firstline>
    <source pages="26-27"/>
    <quality>korrektur1,kilde,side</quality>
</head>
<body>
Hun og jeg har kendt hinanden fra vor Barndoms første Stund;
hun betror mig sine Sorger med sin lille, friske Mund.
Hendes lyse Sjæl er såret, den har allerede lidt:
Livet er så svært at leve, når Ens Sind er fint og blidt.

Hendes atten År har higet med en tyst og bange Brand,
i sit lille Hjertes Drømme har hun gæstet Lykkens Land.
— Så han, hvad der steg i hende? Så han, hvad der brast og faldt?
— Ak, han kendte hende neppe, og en anden var ham alt.

Stille stred hun. Savnet brændte skjult bag hendes blege Ro.
Bittert tæred det på hende — godt jeg så det, skønt hun lo.
Men en Dag hun kom imod mig: Blikket klart og Panden fri,
og jeg så, hun var den gamle, og at Sorgen var forbi.

Helst når hun er hos mig, stiller hun ved Ruden hen en Stol,
og dér sidder hun og bader sig i Dagens blanke Sol.
Skæret vugger over Håret, hviler sig på Kindens Rund,
til det finder og det kysser hendes lille, friske Mund.

Tillid, som må sælsomt røre, farver hendes Smil og Røst,
Livets fine Varme banker bag det rene Pigebryst.
Hendes spinkle Skuldre trodser, om så salte Storme peb,
og hun giver af sit eget, selv i Håndens faste Greb.

Jeg er ikke Spor forelsket, hun er blot min kære Ven,
men for hendes Glæde gav jeg gerne af min egen hen.
Og jeg ved jo, hun engang må vinde Lykkens lune Kår:
— Hele Livet venter på os, når vi kun er atten År!
</body>
</poem>

<poem id="schneider2019031106">
<head>
    <title>I Solen</title>
    <firstline>Solen her ved Skrivebordet</firstline>
    <source pages="28-29"/>
    <quality>korrektur1,kilde,side</quality>
</head>
<body>
Solen her ved Skrivebordet
mine glade Øjne blænder,
længe sad jeg lunt og skotted
til det Skær på mine Hænder.

Men på Væggenes Portrætter
nu mit Blik ærbødigt hviler;
det er som de store Døde
ned med kloge Øjne smiler.

Ej i fræk og dum Forsmåen
har jeg lukket Eders Skrifter,
tilgiv, ædle Støv, I glemmes
— jeg er ung, og Våren vifter.

Og jeg mægter ej at glemme,
hvor imorges jeg var glad,
da i Sol på Grøftekanten
i det våde Græs jeg sad.

I den klare Morgen dufted,
karsk af Duggen, Græs og Trær,
nær mig lød det lille, glade
Næb af en livssalig Stær.

I en Solplet på en Poppel
skifted den standhaftig Sæde,
vigtig så den ned fra Grenen,
og jeg lo den ud af Glæde.

Hunden lå ved mine Fødder,
klogt den Snuden mod mig rakte,
og dens ejegode Øjne
Venlighed i Sindet vakte.

Lykkelig jeg længe drømte,
mens dens lune Pels mig rørte,
om en Piges gode Øjne,
hendes rene Røst jeg hørte.

Og et Syn gik mig i Minde,
sagte smilende jeg bæved —:
mod sin varme Mund hun varlig
et Bundt små Violer hæved.

. . . Ej i kold og hånsk Fornægten
har jeg lukket Eders Skrifter,
tilgiv, ædle Støv, I glemmes
— jeg er ung, og Våren vifter.
</body>
</poem>

<section level="3" id="schneider2019031125">
<head>
    <title>En Kvinde</title>
</head>
<content>

<poem id="schneider2019031107">
<head>
    <title><num>I.</num>Møde</title>
    <toctitle><num>I.</num>Møde</toctitle>
    <indextitle>Møde</indextitle>
    <linktitle>Møde</linktitle>
    <firstline>Min Ungdoms Kære har jeg atter mødt</firstline>
    <source pages="30"/>
    <quality>korrektur1,kilde,side</quality>
</head>
<body>
Min Ungdoms Kære har jeg atter mødt
på Alfarvej i Byens Brus og Trængsel.
Hun standsed mig og hilste, smilte sødt!
— O, Elna, mine lange Dages Længsel!

Ved Hånden hun en lille Pige holdt,
sit eget Billede i Livets Skrift,
og talte rørende og moderstolt
om Lykken, som hun vandt, da hun blev gift.

Hun spurgte: Endnu elskovstrodsig fri?
og hendes Øjne lo så blå og rene.
Jeg svared: Frue, trodsende og fri
og nu som dengang måske lidt alene!

Den Lille leged om os lys og kåd,
jeg bøjed mig og klapped hende blidt.
Min Røst blev dunkel af bekæmpet Gråd:
Å, lille Barn! — du kunde været mit!
</body>
</poem>

<poem id="schneider2019031108">
<head>
    <title><num>II.</num>Gensyn</title>
    <toctitle><num>II.</num>Gensyn</toctitle>
    <indextitle>Gensyn</indextitle>
    <linktitle>Gensyn</linktitle>
    <firstline>Lampen stråler varmt og gyldent</firstline>
    <source pages="31"/>
    <quality>korrektur1,kilde,side</quality>
</head>
<body>
Lampen stråler varmt og gyldent.
Udenfor på Himlens Bue
står den klare Månelue,
Stjerner tindrer fjernt og nær.
Og hun sidder i min Stue,
svøbt i Lysets milde Skær.

Jeg kan se, hun har sig skæmmet,
hendes Kinder er så hvide,
hendes Ord er sagte, blide,
magert blev det modne Bryst.
Alt, hvad hun har måttet lide,
bæver bag den slidte Røst:

Sorg har fyldt mit Liv til Randen,
— å, jeg fik så mangt at bære!
Kun mit Barn, min lille Kære,
gjorde Dagen for mig let.
— Men hun døde, stakkels Kære!
og jeg blev så syg og træt.

Gråden sprænger hendes Stemme,
strømmer fra en åbnet Kilde,
store Tårer falder stille
ned og svier på min Hånd,
og jeg ser dem falde stille,
og jeg knytter kun min Hånd!
</body>
</poem>

<poem id="schneider2019031109">
<head>
    <title><num>III.</num>Min Godhed</title>
    <toctitle><num>III.</num>Min Godhed</toctitle>
    <indextitle>Min Godhed</indextitle>
    <linktitle>Min Godhed</linktitle>
    <firstline>Hun sidder ved Vinduet</firstline>
    <source pages="32-35"/>
    <quality>korrektur1,kilde,side</quality>
</head>
<body>
Hun sidder ved Vinduet.
Hendes Ansigt er bøjet
over et Hæklearbejde.
Jeg ser hendes Profil.
Den har mistet sin Friskhed.
Men Smerten har brændt den fast.
Den lyser af modig Lidelse!

Solen går ned.
Et døende Lysvæld
ånder på hendes Hårs broncedunkle Silke,
kærtegner det med fortvivlet Inderlighed
og blegner bort i Skumring.

Hendes Mund er så forpint.

Hver lille Nerve i hendes Ansigt
skælver i urolig Angst —
som lå de nøgne,
værgeløst nøgne
for Alverdens sårende Indtryk.

De var skabt til at dirre
af hulkende Ømhed
under rene og rolige Hænders Strøg.
Men som en raa Janitchar
ruskede Livet Lyd af dem,
så de våndede sig i magtesløs Kval.

Hun vender sig imod mig.
— Herregud! —
Hun smiler:
Hvor du er god!

. . . Hvor jeg er god!!
— Elna, du er så smuk!
derfor er jeg god.
Jeg elsker de bitre Spor af Skæbne,
Livet har furet frem
i dit unge, engang så glade Ansigt.
Dem elsker jeg,
skønt du har lidt dig dem til.

. . . Hvor jeg er god!!

Smerteligt Dejlige!
Således er du Livets Værk, Mænds Værk!
vi, hvis Elskovshænder
bliver Bøddelknægte og martrer!

Du kom til mig engang,
fuld af hengiven Ungdom
og fyldte min Trængselstid med Sol.

Blide, lille du!
Og jeg!
Å, Gud!
— En Dag vendte jeg dig Ryggen
med et tørt Farvel,
led ved din Naturlighed,
hungrende mod blussende Lidenskab.
Ja, forlod dig hjerteløst
og tog dig først ind til mig igen,
da du kom tilbage,
dyb af skøn og moden Smerte!

Jeg græder over den Lykke,
der måtte ruste for dig,
før du blev så dejlig.

Der var en Mand, -
som så dine atten Års stakkels Sorg
og svor dig Værn mod Verdens tomme Øjne.

En Mand, der forgav dig med slesk Barmhjertighed
og gjorde dig til sin Skøge!
kvalte din Selvagtelse
på sit skamløse Leje!

Den Mand hader jeg!

Men du er hans Værk!
Hans stikkende Sind
har skabt dig, som du er!
Mishandlet dig har han,
så Barnet i dig dræbtes,
og din Skønhed
fik Kvindens rige Sjæl og fattede Alvor.

Den synkende Sol
glider op om hendes tavse Ansigt.

Elna!
Min Godhed er købt med din Lidelse!
Kun med den!
</body>
</poem>

</content>
</section> <!-- En Kvinde -->

<poem id="schneider2019031110">
<head>
    <title>Ved Åen</title>
    <firstline>En munter Strøm, en lille, mosgrøn Å</firstline>
    <source pages="36-37"/>
    <quality>korrektur1,kilde,side</quality>
</head>
<body>
En munter Strøm, en lille, mosgrøn Å,
et ensomt Vand, der bliver ved at gå
ud i det lyse, endeløse Blå.

Jeg tænker, disse Bølgers dunkle Brus
har spejlet mangt et lavt og stille Hus,
hvor Nøjsomheden sad for Bord og Krus.

Nu fører stridig Længsel dem mod Nord,
de vil forbløde i den dybe Fjord
og skvulpe gennem andet Græs og Jord.

Hvem der i Båden, lys af Ungdom, sad
og bares som en Bi på Blomsterblad
mod Blinket af det gyldne Ved ej hvad!

Om Bådens Stævn det sagte Vands Musik,
på Toften du, som jeg af Livet fik,
din Indsøsjæl ler i et bange Blik.

Jeg stirrer drømmende på Dagens Skyr,,
de vinker mig som Bjerge og som Byr,
— jeg er en ung, en ung forelsket Fyr.

. . . Et lille Vand, en munter, mosgrøn Å,
en Båd, der bærer blidt på må og få
<i>os to</i> ud i det endeløse Blå.
</body>
</poem>

<poem id="schneider2019031111">
<head>
    <title>Ella</title>
    <firstline>Så stille hele Byen lå</firstline>
    <source pages="38-41"/>
    <quality>korrektur1,kilde,side</quality>
</head>
<body>
<nonum><center>I</center></nonum>

Så stille hele Byen lå,
så stille og af Sne så hvid,
det var en frostklar Aftenstund
og i den første Vintertid.

For første Gang du var min Gæst
blandt mange andre var du een,
men mine Øjne fulgte dig,
jeg syntes, du var ung og ren.

Jeg havde aldrig set dig før,
jeg vidste knap, hvorfra du kom,
du sad i Stuen tavs og smuk
og rødmede og så dig om.

Fra muntre Munde Latter lød,
vi veksled lys og venlig Spot,
du sagde intet, sad så sky,
helst skjulte du dig, så jeg godt.

Jeg så din lille, stærke Hånd
urolig skælve på mit Bord,
men dine Øjne hede blev,
hver Gang der faldt et ærligt Ord.

De andre talte mer og mer,
de kom i Strid, de skærped Skæmt,
men jeg blev stille, så kun dig
og havde alle andre glemt.

Jeg havde aldrig set dig før,
jeg vidste neppe nok dit Navn,
men da vi skiltes ved din Dør,
det var som om jeg følte Savn.


<nonum><center>II</center></nonum>

Vi mødtes atter, vi talte siden,
dit Venskab gav du mig med Tiden.

Alt hvad du tænkte, alt hvad du vilde,
du bar det til mig, jeg tog det stille.

Alt, hvad dig mødte og var dig hændt,
du skjulte intet, var alt bekendt.

Du var så skælvende skær og kærlig,
og jeg blev varsom og stolt og ærlig.

Min Alders Dårskab jeg holdt i Lænke,
jeg kunde såre, jeg kunde krænke.

Og Ro jeg gav dig, var selv urolig,
fordi jeg kun var dig en Fortrolig.

Og ofte stak det som skjulte Sår:
du bliver fattig, den Dag hun går!

Så brast det frem — og du lytted til 
og sagde bævende: ja, jeg vil . . . .


<nonum><center>III</center></nonum>

Jeg ved, du er tabt, og alting er tabt,
den Dag jeg din Tro gør til skamme;
skal stadig du være den samme som før,
må jeg også være den samme.

Dit Blik kan blive så blankt og hårdt,
så isnende koldt som en Klinge,
hver Gang du synes, jeg svigter mig selv
og bare er svag og ringe.

Men ingen Lykke lyser som din
og ingen er mig så kær,
og for at se dit funklende Smil
biir ingen Byrde for svær.

Skal stadig du være den samme som før,
må jeg også være den samme,
du drager mit Blod, du driver min Sjæl
og fylder min Dag med din Flamme.
</body>
</poem>

<poem id="schneider2019031112">
<head>
    <title>Vished</title>
    <firstline>Derude den lange Susen</firstline>
    <source pages="42-44"/>
    <quality>korrektur1,kilde,side</quality>
</head>
<body>
Derude den lange Susen
af Løvet bag Ruden
— herinde min Tindings bange
Hamren mod Puden.

Det hvisker! det hvisker! Det kalder
i Træernes Kroner!
. . . Jeg kommer . . . jeg kommer. Jeg ved,
at mit Liv er kun svindende Toner.

Det maner i Mørket.
Det fandt mig trods flygtede Mile.
. . . Ja, jeg skal bøje mig lydig
og tåle at hvile.

Min grådfulde Sjæl!
her tør ikke tøves og sukkes.
— Du var et Skær. Du har lyst . . . skønt du tændtes
for tidligt at slukkes.

<center><nonum>* * *</nonum></center>

Vig da, min vinkende Verden,
du, som jeg vinde skulde
— om mig er den Svindendes
susende Mulm og Kulde.

Nu sover du, kærlige Pige,
du hviler dit varlige Sind.
Dit bløde Hår
skjuler din lune Kind.

Tænk ikke på mig,
jeg svinder — min Tid er omme.
. . . Jeg kysser den kolde Jord,
som længe har ventet mit Komme.

Jeg kysser den kolde Jord .
men du er så varm og fuld.
— Glem mig, du unge Pige!
nu er jeg Aske og Muld.

Nu er jeg grå,
mine glødende Pulse maa isne,
udstødt fra Livets Varme
jeg lærer tålmodig at visne.

Du høje Måne! Du hvide!
som vækker en Gråd i mit Hjerte,
tys disse rystende Hænder!
gør mig dog stolt i min Smerte!

Gid jeg må dø i et Smil!
Gid mine Læber modigt må lukkes!
. . . Jeg var et Skær! Jeg har lyst — skønt jeg tændtes
for tidligt at slukkes.
</body>
</poem>

<poem id="schneider2019031113">
<head>
    <title>Ønske</title>
    <firstline>Når mit Selv er brudt af Døden, beder jeg, at man vil grave</firstline>
    <source pages="45"/>
    <quality>korrektur1,kilde,side</quality>
</head>
<body>
Når mit Selv er brudt af Døden, beder jeg, at man vil grave
mig et lunt og stille Gemme under Jordens gode Læ;
lad mig hvile mig i Mulden, gid det var en åben Have,
og man planted på dens Grønsvær blot et lille Æbletræ.

Snart mit Legeme vil visne, det formæler sig med Støvet,
blidt forgår dets Spor i Mulden, men det bliver Træet god;
jeg er i de dybe Kræfter, som ved Våren vækker Løvet,
hvor jeg skjult og sagte smuldrer, slår den unge Stamme Rod.

Fryd jeg volde vil hos andre ved min milde Blomstrings Duften
Vinden hviler sig i Skyggen af min Krone på sin Flugt;
Solen kysser mine Blade, og jeg favnes sødt af Luften,
og mit allerbedste Væsen mætter Træets modne Frugt.

Årets Tider, Vår og Vinter, vil henover Graven træde,
Himlen Vrede og Velsignelse vil sende fra sit Hvælv,
medens jeg tør ligge trygt i Muld og gro til andres Glæde
og står ingen mer i Vejen som et hårdt og snevert Selv.
</body>
</poem>

<poem id="schneider2019031114">
<head>
    <title>Ensom Nat</title>
    <firstline>Der er så mildt af Månen i Nat</firstline>
    <source pages="46-49"/>
    <quality>korrektur1,kilde,side</quality>
</head>
<body>
Der er så mildt af Månen i Nat.
I Vemod rinder hver rusten Vånde.
Der er så tyst. Jeg kan høre min Ånde.

Se Måneblinket i mine Ruder!
— Jeg hviler min Hånd i dets hvide Fred
og synes, den bliver ren derved.

Å, kunde jeg tvætte mit Sind i dets Blidhed!
Jeg triste Synder, der fejler og frygter,
jeg har et Hjerte, som tørster mod Hvidhed.

Men jeg er Mand. Jeg har hastige Hænder,
når Livet synes mig grimt og stridt,
og Mulden stivner om mine Skridt.

Hvad båder vort Savn af de blide Stjerner?
Der er så trangt på den tunge Jord,
vi går og bløder af giftige Ord.

Der er så langt til det lyse Hvælv.
Forrykte af Længsel mod Lykke vi vandre
og vil kun fortvivlet vort eget Selv.

. . . Det er som de søgte mig op i Mørket
— de mange, jeg bragte til at græde.
Hvor finder jeg een, jeg har voldet Glæde?

Jeg tør ikke møde de lidende Øjne,
som tavst bebrejder, at jeg var hård
og slog i Vrede så ilde Sår.

Hvor har vi svært ved at være gode!
Hvor har vi fjernt til det fine Smil!
— Nej hellere såre og træde for Fode . . .

<center><nonum>* * *</nonum></center>

Der er så mildt af Månen i Nat.
Med signet Tysthed er Timen svanger,
den fylder mit Hjerte med hulkende Anger.

Kunde jeg lutre det Smuds, der skæmmer!
Kunde jeg læge hver sviende Vunde,
jeg skar i Avind, som nu mig græmmer!

Hvortil så onde og hadske Hænder?
Vi øder hverandre med Sjælekulden
— og skal dog favnes engang i Mulden.

I morgen! . . . måske det sker imorgen!
Da jævnes alt, som var vort, med Jord.
Tilbage bliver de trådte Spor.

Å, kunde jeg leve det alt påny!
— De trådte Spor er stygge at se,
de er så visne og grå af Ve.

Å, måtte jeg leve! måtte jeg leve!
— men jeg er dømt . . . jeg hører det komme
Så føje en Tid, og min Færd er omme . . .

<center><nonum>* * *</nonum></center>

Jeg hører Hunden skrabe og klynke
og møder dens milde, tålmodige Øjne.
som så den min Sorg og vilde den ynke.

Dens varme Tunge væder min Hånd.
Jeg finder Trøst i dens trofaste Blikke
— å nej, helt venneløs er jeg ikke.

Der er vist den, jeg ej kalder forgæves.
Hun fik min kolde Kval for sin Varme,
men venter mig altid med åbne Arme.

Jeg ser hendes store, kærlige Øjne
det er som om grådfulde Stjerner sig nærmer
mig stakkels bange, dødsmærkede Sværmer!
</body>
</poem>

<poem id="schneider2019031115">
<head>
    <title>Mørkerædsel</title>
    <firstline>Det bliver tyst i Byens Parker</firstline>
    <source pages="50-52"/>
    <quality>korrektur1,kilde,side</quality>
    <keywords>kuplet</keywords>
</head>
<body>
Det bliver tyst i Byens Parker,
og Mulmet siver om Bondens Marker.

I Byen strør Aftnen blændende Løgne,
og Lasterne ler med lynende Øjne.

Bonden vandrer hjem, hvor han bor,
hans Hænder lugter af svanger Jord.

Siden han æder ved Arneluen,
dér driver en Duft af Dyner i Stuen.

Aftnen siver langs dugvåd Eng,
og Bonden går træt i sin Arveseng.

Dér sover han ti Timer trolig
— i Byen sover man ikke så rolig.

<center><nonum>* * *</nonum></center>

Jeg har været ude at vandre
og tænkt på een og tænkt på andre.

Jeg gik mig træt, men Hvile jeg fandt,
jeg ligger her på Grøftens Kant.

Jeg stirrer op mod Himlens Hvælv
— man længes stundom bort fra sig selv.

Jeg glemmer, jeg gennemblødes af Dug,
det er som jeg hørte Stjernernes Suk.

Vi er ikke gode, vi vil det så gerne,
— men Livet er svært på hver syndefuld Stjerne.

<center><nonum>* * *</nonum></center>

Det dybe Mørke standser min Ånde,
jeg griber et ensomt Lys i min Vånde.

Om netop her mit Liv var til Ende!
— Månen skinner! Stjernerne brænde!

Om jeg nu mærked mit Hjerte briste,
og ingen det så, og ingen det vidste!

Vi bliver glemte, så snart vi dør
— Stjernerne skælver i Mørket som før!

Så rådner vi op, og Mulden vi gøder
— men den, vi elsked, af Livet gløder.

<center><nonum>* * *</nonum></center>

Månen skinner, Stjernerne brænde
— mit Liv er ikke her til Ende.

Jeg vil atter til Staden vandre
og tænke på een og glemme de andre.

Voldte jeg dig de sviende Dage,
du er dog alt, hvad jeg har tilbage.

Jeg kommer til dig, skønt det er silde,
Livet har gjort mig ydmyg og stille.

Du tager mit Hoved i bønlige Hænder
— jeg glemmer Livet, jeg glemmer, det ender.

Du skjuler, hvor gerne du vilde græde
— jeg volder dig Sorg, som du lønner med Glæde.
</body>
</poem>

<poem id="schneider2019031116">
<head>
    <title>Michelangelo</title>
    <firstline>Aften. Aften over Florents</firstline>
    <source pages="53-60"/>
    <quality>korrektur1,kilde,side</quality>
</head>
<body>
Aften.
Aften over Florents.
Hør de små, blide Klokker
som Sølvmunde!
Sagte betror de Luften
deres barnlige Fromhed.
Man kunde tro,
at klare Englesjæle
smilte og drømte
i det lyse Metal.
Men der er også Malme
med dybere Mæle,
mørke Prædikanter,
strenge Eneboere,
som fra deres ensomme Lydhuller
udsender barske Besværgelser
over den bange By.
O, du Florents!
har du tvættet dig ren?
Er du stemt til at knæle,
hvor de viede Kærter vifter
ved Bønnens Altre,
nu Tusmørkets Ydmyghed
fylder alle Hjerter?

. . . Men du sukker, Florents,
du sukker af verdslig Lyst.
Der ligger du og kogler i Måneskinnet,
hvid og længselsfuld
venter du med et blufærdigt Elskerindesmil,
at Natten på sine Silkesko
skal skynde sig til Stævnemødet med dig.
Dér ligger du, svanger og hed som en Jomfru
på sit første Elskovsleje.
O, Florents!
dig kalder Himlen forgæves,
sålænge du har Jorden!

- - Hvor er du henne, Michelangelo,
du, de gysende Kvinder kalder grim,
medens de ublu drømmer
at den Stygge kan være varmblodig?
Hvor er du henne, Michelangelo,
du, som skrækker en Mand,
første Gang han ser dig?
Hvilke nedrige Laster
bedriver du
i den blide Aften?
Drømmer du om et Værk,
hvis Basuner
skal styrte alle Mure?
Eller gemmer du dit mishandlede Ansigt
for de klare Kærter?
Tør du ikke lade dem se
dit Had til Livet,
du grådfulde Grubler?

Jeg kom fra et Gæstebud,
hvor de trinde, hvide Kærter
kosteligt drypped
i kunstigt vredne Stager.
De saftige Stege knaste på Spiddene,
og Vinen klukkede
i drevne Kander.
Florents’ Kunstnere holdt Fest.
Klirrende Ord taltes om Fremtiden.
Hver af de unge Galninge
var rede til at vinde en Verden.
De vekslede højsindet Venskabspanter
og hilste hverandre som sejrrige Sammensvorne.
For du var ikke tilstede, du store Skræmmer!
— du med din mismodige Mund
og dine forgræmmede Øjne,
skønt de kalder dig den Største!

. . . Gennem de højtidelige Buevinduer
strømmer Skumringen ind,
grå og kummerlig
som en gammel Mands Sjæl.
Er det Marmor,
de tunge Skikkelser,
der truer i Mørket?
Foden vakler
mellem Vrag af Statuer.
Et våndefuldt Gudehoved
ser op — lemlæstet af et Slag —
med et brudt Smil
om den kvæstede Mund.
Men på en Marmorblok
sidder han, Florents frygter,
træt som et Lastdyr,
tavs af Jammer,
med det bistre Hoved
sænket i sine Hænder.

Man kalder dig Gudernes Yndling,
Michelangelo.
Florents’ Kunstnere
kysser ærbødigt dine Fødder,
og mangen brusende Frue .
bad dig gerne bestige sit silkestukne Leje
og strøg med klog Ømhed
din pinte Pande til Ro.

Gudernes Yndling, Michelangelo,
bærer Hovedet højt.
Hans Gang er som Fingerkys,
og man ler af Tillid til Livet,
hvor han viser sig.
Hvorfor knuger du da Hænderne,
så de knager?
Hvorfor skuler du hadefuldt
til Støtterne derhenne, som valent famler
med Armene i Mørket?
Foragter du dit eget Værk?
— Å, den kolde Grusomhed,
der kruser din Mund,
siger mig, at du gad tilintetgøre
— tilintetgøre!
søndre dem alle med din Mejsel,
hvis du ikke var så~træt
og så fortvivlet til Ligegyldighed.

— Alverden kom og knælede,
slagen af Beundring
for de Drøn af Lidenskab,
der skjalv i dine Statuer.
Men du!
du gik afsides
og græd
Afmagtens og Skuffelsens
vilde Tårer.
Aldrig vilde det føje sig!
Altid mødte du Marmorets
kolde Genstridighed,
den glatte Smilen af Sten,
der modstod alle Anstrengelser!
Hvid af Harme
stod du foran dine Hænders Værk:
Var dette den svimle Drøm,
der havde ranet dine Nætters Søvn
og fået dig til at knejse
om Dagen?
Var dette det sydende Syn,
der berusede al din Vilje og Evne,
så du længtes efter dets Legemliggørelse,
mere end du nogensinde
havde længtes efter en Kvinde?
. . . Denne kolde Marmorklump!
. . . denne stakkels Stammen i Stenen,
hvor du havde villet
et Skrig! . . .
— Som et såret Dyr
vendte du det Ryggen,
flygted i Lede,
fredløs af Selvforagt og Utilfredshed.

- - Ude i Skumringen
lefler en Lut.
O, Michelangelo!
tænker du på den sollyse Rafael,
på Befrielsens blide Ro
i hans skønne Lærreder?
Nu iler han,
glad som en Gud
over sine Hænders Gerning,
til et Stævnemøde,
hvor en ung, hvid Favn
åbner sig for ham
— ikke fordi han er Rafael,
den store Maler,
men fordi han er en ung, elskværdig Mand,
hvis hede Kækhed
ingen Kvinde kan modstå.
  
  Fuldkommenhed!
  Fuldkommenhedens klare Smil!
  Du nåede det aldrig,
  skønt ingen greb efter det
  i smerteligere Trang
  end du.

  Forspildt, Michelangelo:
  Forgæves!

  Ser du Marmoret knejse
  mod dig i Mørket,
  rede til at trodse
  i en ny Tvekamp?
  Husker du, hvor de skrækslagne Kvinder
  skælvede i dine Arme,
  angst for dig Storhed og din Styghed,
  ude af Stand til at glemme,
  at du var Michelangelo ?

  . . . Du rejser dig.
  Du stønner.
  — Ruiner altsammen!
  Skår og Splinter!
  Og du selv er grå,
  du selv er grå og fuld af Furer!
  Atter forfra,
  som om intet var gjort!
  Atter! — atter!
  . . . Og et Menneskeliv er så kort . . . .
</body>
</poem>

</content>
</section> <!-- Alene -->

<section>
<head>
    <title>Byen</title>
</head>
<content>

<poem id="schneider2019031117">
<head>
    <title>I en Gade</title>
    <firstline>På den dybe Nattehimmel</firstline>
    <source pages="63-64"/>
    <quality>korrektur1,kilde,side</quality>
</head>
<body>
På den dybe Nattehimmel
blege Stjerner bange dirrer
— intet Skridt langs Gaden træder,
kun en Kat mod Månen stirrer.

Her er kvælende at ånde,
Luften mig for Brystet stemmer.
— Ak, hvem kender al den Kummer,
disse klamme Mure gemmer?

Højt deroppe, nær ved Taget,
hvor en fattig Lampe brænder,
kan jeg skimte på Gardinet
Skyggen af to flinke Hænder,

Ja, de syr jo, disse Hænder,
syr vel hellige og søgne,
og jeg tænker på et Ansigt,
savnfuldt, smalt, med triste Øjne.

Sovende på arme Pjalter
— Loftets Bjælker breder Skygge —
ser jeg Kvinder uden Venner,
gamle Kvinder, grå og stygge.

Syge, magre Børn, som sulter,
Mødre faldne og forgrædte,
unge Piger, ingen agter,
tvære Mænd, af Modgang trætte.

Allevegne Mulm og Kulde,
knapt en Smule lurvet Varme,
hvor den drukne Skøge knuges
i Alfonsens dvaske Arme.

Hør, det er som bange Mumlen
lød fra mange bitre Munde
— Gud, at det skal kaldes Livet!
O, de lever jo som Hunde!

Selv i Søvnens lune Stilhed
brydes de endnu med Sorgen
— ingen Tro og ingen Tryghed
. . . og imorgen! . . . og imorgen! . .
</body>
</poem>

<poem id="schneider2019031118">
<head>
    <title>I Fiskerlejet</title>
    <firstline>Søen skar som Glas i Solen</firstline>
    <source pages="65-67"/>
    <quality>korrektur1,kilde,side</quality>
</head>
<body>
Søen skar som Glas i Solen.
Strandens gamle Ege suste.
Fjernt jeg hørte, Stemmer bruste
mod den blide Himmels Blå,
og med tjærevåde Tage
Lejets Huse for mig lå.

Der, hvor vraltende i Solen
fede Gæs mod Græsset skinner,
så jeg mange Mænd og Kvinder
om de skælbesatte Garn
— midt iblandt dem lå en druknet
Kvinde med et nyfødt Barn:

Hårets våde, vilde Mørke
vælter om den magre Pande,
over Øjets blege Rande
blunder der en rolig Ve.
i den arme, magre Pande
er et blodigt Sår at se.

Om de store, mutte Læber
bistert Trodsen endnu brænder;
hun har kendt så lidt til Venner,
Ensomhed gør Sjælen strid.
Å, de fine unge Hænder
de er skæmmede af Slid.

Hun har elsket fejre Farver!
Se de stakkels grove Klæder,
de har lét i lumpne Stræder,
hvor der kun er Mulm og Skam.
Ja, de stakkels grove Klæder
de har skullet glæde ham.

Stille hviler hun i Sandet.
Ingen iskold Rædsels Klager
hendes hvide Ansigt nager,
knap man aner, hvad hun led.
Ingen kold og fejg Bedrager
kan forstyrre hendes Fred.

Og de løfter hende — langsomt
de mod Bådehuset træder,
endnu jeg af hendes Klæder
skimte kan en broget Flig.
Lejets gode Kvinder græder
for det lille Barnelig.
</body>
</poem>

<poem id="schneider2019031119">
<head>
    <title>Forår i Byens Udkant</title>
    <firstline>Der er ikke på Jorden så herlig en Stol</firstline>
    <source pages="68-70"/>
    <keywords>kuplet</keywords>
    <quality>korrektur1,kilde,side</quality>
</head>
<body>
Der er ikke på Jorden så herlig en Stol
som en vejrbidt Grøft, hvor der flyder med Sol.

At en Himmel kan være så veldædig blå,
kan mit henrykte Hjerte neppe forstå.

Og de flagrende Skyer, som farer afsted,
er som flyvende Fugle, der fløjter: drag med!

Mine ivrige Hænder i Mulden lede.
Hvor det myldrer livssaligt i Mørket dernede!

Kryb og Spirer, som kuldskære gyser,
de trænges, de trænges, vil op, hvor det lyser!

Der er Støv paa mit Bord, jeg har væltet min Stol.
A, jeg ligger i Grøften og ler for den Sol!

<center><nonum>* * *</nonum></center>

Langt ude, hvor Markerne mørkner og svinder,
dér ser jeg en Klynge Mænd og Kvinder.

Henslængte i Græsset de malerisk ligger,
en dejlig Flaske går rundt, og de drikker.

Tre skægløse Slyngler fløjtende drive,
de ligger og hugger i Mulden med Knive.

En halvgammel Kone har lagt sig på Ryggen,
blidt truer en Krøbling hende med Krykken.

Han fniser stille, han driller hende;
den Lamme er lystig —det ved hans Veninde.

Hun nikker til ham, godmodig hun smiler,
men Tristheden tungt over Trækkene hviler.

To slappe Tøse sig strækker til Rette,
måske af at lede om Lykken lidt trætte.

Det piber så koldt i det pjaltede Stræde;
der bor de på Gaden til alles Glæde.

<center><nonum>* * *</nonum></center>

Vel mødt, mine Venner, i Sollysets Strømme!
Jeg ved, I har huset henrivende Drømme.

I kommer fra klamme Krybber og Huler;
der tæred I Vintrens trange Smuler.

Det Sted har 1 hjemme, hvor Tårerne tørke;
der raver I om i Savn og i Mørke.

For Livet er hårdt, når man fryser og sulter;
så sparker man Drømmene hulter til bulter.

Som Hunde man slikker hverandres Sår,
men håber på den huldsalige Vår.

Da hilser man Dagen med hæse Stemmer
og luner i Solen de lurvede Lemmer.

Det tindrer i Luften, det lysner af Løfter!
Nu grønnes og gror selv de dybeste Grøfter!
</body>
</poem>

<poem id="schneider2019031120">
<head>
    <title>Gamle Hanne</title>
    <firstline>Kirkens nære Klokker ringer</firstline>
    <source pages="71-73"/>
    <quality>korrektur1,kilde,side</quality>
</head>
<body>
Kirkens nære Klokker ringer.
Gaden hviler søndagsstille;
i de lave, triste Ruder
gyldent Solens Stråler spille.
Blid og vindfri bølger Varmen.
Gamle Hanne
vil sin Urtepotte vande,
hvor den står i Vinduskarmen.

Hendes smalle, gamle Ansigt
ler livssaligt op i Solen;
Briller skærmer hendes Øjne,
stor og poset hænger Kjolen.
Mundens milde Smil er kærligt.
Hånden ryster,
mens hun Kandehanken kryster,
og hun ånder lidt besværligt.

Tredsindstyve År er svundet,
siden hun blev bragt til Verden.
Gadens triste, gamle Huse
gemte hele hendes Færden.
Her hun handler med Aviser,
bjerger Føden,
men nu venter- hun kun Døden,
skønt det gode Liv hun priser.

Dette gamle, stille Ansigt,
Håret, som blev tyndt, og grånet,
Mundens Træthed, mange Rynker
viser, hun kun lidt er skånet.
Disse stakkels tynde Hænder,
Aldren døded,
de sank aldrig slapt i Skødet;
alt Slags Slid så godt de kender.

Sparsomt Elskovs søde Solskin
hun på sine Veje mødte,
hendes arme Ungdoms Længsler
under Døgnets Slæb forblødte.
Dog det gode Liv hun priser,
skønt hun gammel
blev et glemt og ensomt Skrammel
som blot løber med Aviser.

Hun på Klem et Vindu åbner,
og hun stirrer ned på Gaden;
alt er så forladt og øde,
søndagsstille hviler Staden.
Med sin Kno på Vindvets Rude
svagt hun banker,
og hun siger som i Tanker:
Nu er Skoven grøn derude.
</body>
</poem>

<poem id="schneider2019031121">
<head>
    <title>Kippen i Havnen</title>
    <firstline>Der ligger en Kippe i Havnen, dens Skilt er et Anker</firstline>
    <source pages="74-75"/>
    <quality>korrektur1,kilde,side</quality>
</head>
<body>
Der ligger en Kippe i Havnen, dens Skilt er et Anker.
På Trappen en sovende Puddel har strakt sig i Solen.
Bag Skænken står Værtshusets purunge Datter og svulmer i Kjolen.

Der ligger en Kippe i Havnen, dens Gulv er bestrøet med Sand.
Den søges af svirende Søfolk fra alle Slags Stater;
de bander og drikker og er nogle bøse Krabater.

Fra Snadden står Skyer af Røg om de strittende Skæg.
En viser en vanartet Tegning, som snor sig om Armen,
og praler af stormfulde Langfarter ude på Varmen.

Men Værtshusets rødmende Datter går sukkende rundt.
Jeg ser hendes lystige Øjne blandt Mændene vandre
og søge en Jungmand, som sidder lidt fjernt fra de andre.

Stilfærdig er Fyren — af dem, der, når Dagen er. endt,
spiller Harmonika, medens de længes mod Land,
så Læberne skælver og Øjnene sitrer af Vand.

Nu stirrer han op, og han smiler. Min Ven, du er smuk!
Dit falmede Tørklæde har mig din Fattigdom røbet,
og dog kan du vinde Prinsessen og Kippen i Købet!
</body>
</poem>

<poem id="schneider2019031122">
<head>
    <title>Gydens Jul</title>
    <firstline>Hør tunge Klokkers tonende Ve</firstline>
    <source pages="76-78"/>
    <keywords>kuplet</keywords>
    <quality>korrektur1,kilde,side</quality>
</head>
<body>
Hør tunge Klokkers tonende Ve,
og sagtelig falder den fine Sne.

De blide Dun over Byen drysse,
som vilde dens Smuds og Jammer de tysse

og dølge Dagenes onde Stridhed
een Aften, een Nat med den store Hvidhed.

<center><nonum>* * *</nonum></center>

Af Lygternes Strejfskær blev Sneen gul.
I Værtshuset fejrer man Gydens Jul.

De osende Lamper flakker i Brand,
og Gulvet er fejet og strøet med Sand.

Der sidder en Gæsteflok inden Døre,
den kommer derude fra Dagens Føre.

En Skøge hælder sig til sin Ven
og stirrer slapt imod Ovnilden hen.

Paa Gulvet dér sidder en Kvinde og klynker,
hun er kun et Virvar af Furer og Rynker.

Å, faldne Skæbner man her kan finde!
— engang var den Stakkel en strålende Kvinde.

Fjernt trykker sig ind til den falmede Væg
en trist, lille Olding med langt, hvidt Skæg.

Han har ingen Kære, han lider kun ondt,
med Posen på Ryggen han stavrer rundt.

Og Hjørnernes Sjovre i Krogen sig skjuler,
de fløjtende Fyre er mørke og muler.

De fægted sig Mønt i den fornemme Gade,
men nu — de kan ikke blive glade.

Der drages Gardin for den skumle Rude,
mens Klokkerne dirrer i Sneen derude.

<center><nonum>* * *</nonum></center>

Den sitrende Stilhed er svanger med Under,
nu Barnet er vækket, og Vilddyret blunder.

Hvor er deres stridige Støj og Gny,
som gav dette Værtshus dets krasse Ry.

Jeg mærker, at selv mellem Bærme og Skarn
kan blomstre et Minde, Ira da man var Barn,

at skyldløse Dage på dunbløde Fjed
kan smyge sig over Bns Hjerte med Fred.

De ser knapt hverandre — ufatteligt tavse;
det hele det er som en skælvende Pavse.

Imellem de blodige Stunder i Kiv
og Hverdagens nøgne og blæsende Liv.

Men snart, når de maner, de skidne Minder,
da drikker sig drukne Mænd og Kvinder.

De rejser sig voldsomt, de bander og skriger,
de bliver Banditter og Glædespiger.

Til Flaskers Bragen og Blodets Flyden
fejres den Jul, som har hjemme i Gyden.
</body>
</poem>

<poem id="schneider2019031123">
<head>
    <title>Sorte Kul</title>
    <firstline>Jeg sidder på et Bolværk</firstline>
    <source pages="79-84"/>
    <quality>korrektur1,kilde,side</quality>
</head>
<body>
Jeg sidder på et Bolværk
i Havnen
og stirrer på Kranerne,
de skumle Slidere,
der under rusten Snerren af Jærnkæder
hiver Kullene op til Lugerne.

. . . Se de sorte Kul
— sorte som Barnets Sjæl
dernede i Gruben!
blanke af Tårer
hos Grubemændenes unge Enker!

Hvad er det, jeg ser?
— bøjede Mænd,
vansirede af Sjælearmod,
værkbrudne som Trælle.
Dumpe hænger de
over Arbejdet,
døve af Hakkernes Larm,
blinde af Kulstøvet.
Dumpe dukker de sig
over Arbejdet,
ligegyldige for Døden,
fordi Livet er ligegyldigt.
Idag—imorgen
den sorte Sved i Gruben,
om Natten den tunge Søvn
som et træt Dyr.
Herregud.
Og kun Søndagens fattige Solplet
mellem Dagenes lange Mulm!

- - Jeg hører nogen klynke
— et Barns hæse, lille Klage.
Hvem kommer der med døde Øjne,
som ikke tåler Dagen?
Hvem kommer der på små, bare Fødder,
skårede og smudsige
af de sorte Kul?
Er du en Dreng,
så sky du vender dine Øjne
fra Solen,
og ikke en Underjordisk,
en lille, hæslig Skifting,
der hader Lyset?
Nej, du kommer jo for at klage
over, at de myrder din lille Sjæl
dernede i Kulen.
Du græder som de små Børn
i Elysium,
fordi du aldrig fik levet.
Du lille Genganger fra Gruben!
A, dit stakkels skidne og forsultne Fjæs
er en blodig Bebrejdelse mod dem,
der stjæler Livet fra dig
og — endnu mens du ånder —
Tomme for Tomme
overgiver dig til Døden.

. . . Sorte Kul,
sorte af Menneskesorg!
— Skakten skrider!
Hør Jordens dulgte Latter,
den ler dybt og hånende
af Skadefryd over,
at den fik Ram
på disse Mennesker,
der aldrig under den Ro.

. . . Se, hvor de myldrer
med Bårer og Redskaber.
Der kommer de med en Præst,
som pludselig opdager,
at de Ulykkelige dernede .
havde en udødelig Sjæl
at miste.

— Skakten skrider!
Skreg der ingen?
Kvaltes de, siger I?
Klemtes de ihjel,
før deres Gru fandt Ord?
Spar jer at hente dem op.
I finder ikke Lig,
men bare Laser.
Lad Gruben gemme dem,
den fik dog hele deres Liv,
lad den nu skjule dem for evigt.

Og du, unge Kvinde!
du, som uordentlig påklædt
og med uredt Hår
kommer her og hulker
ved Skaktens onde Svælg!
— tæm din Sorg.
Hvad beklager du dig over?
Du har jo dog aldrig ejet
den sorte, fåmælte Mand,
som nu er tavs for altid
dernede i Mørket.
Træt kom han til dig,
trist gik han fra dig.
Kun det arme Minut,
du i elskovsfuld Angst
klyngede dig til hans Arm,
strejfede et Smil,
et Smil fuldt af Mandens modne Ømhed og Beskyttelse,
hans hårde Ansigt
— det, du egensindig ikke vil glemme!

. . . Sorte Kul!
Snigmordere,
sorte af Menneskesorg!
Hellere maatte I smuldre
dernede i Skaktens Slug.
Hellere måtte Polarisen
skrue sin stive Kulde
som en størknet Skal
om Jorden,
end at I
skulde få Sindene til at fryse
af Savn og Kummer.

Jeg vilde kysse Hænderne
på den Opfinder,
der undfanger Maskiner
til at udvinde Solvarmen,
så I vrages
som overflødige.
. . . Sorte Kul!
tag mit Had,
mit Had og min Fortvivlelse
over Eders Nødvendighed!
</body>
</poem>

<poem id="schneider2019031124">
<head>
    <title>Forår mellem Mure</title>
    <firstline>Å, Luften er mættet med liflig og gylden Bebuden</firstline>
    <source pages="85-87"/>
    <quality>korrektur1,kilde,side</quality>
</head>
<body>
Å, Luften er mættet med liflig og gylden Bebuden.
Den stryger så blødt om mit Øre og hvisker: det våres!
og Solen står ind som en Stormflod af Lys over Ruden.

Jeg stirrer mod Gården, hvor Hammerhug drønende klinger.
Dernede står Smeden ved Essen og hamrer og gløder,
det lyder så dumpt som en malmfattig Klokke, der ringer.

Jeg stirrer mod Gården, et Hul mellem Murenes Fjælde,
der griner så gråblegt og nøgent i Martsdagens Solskin
— en skidden Ruin, som er skånet af Tidernes Vælde.

Tre Tjenestepiger, så svære, så solbrændte sunde,
står skjult bag den holdende Mælkevogn nede ved Porten
og klapper dens Heste og smiler til Kusken — en Bonde.

På anden Sal ser jeg den brystsyge Snedker. Han fløjter,
imedens han koger sin Lim over Spritapparatet
og drømmer om duvende Dans med dumdristige Tøjter.

Og midt for mit Vindu min gamle Veninde jeg skimter,
den ensomme Stakkel! hver Dag må hun sælge Aviser.
Jeg ser hendes Briller, i Solen de blinker og glimter.

Hun drikker sin Kaffe med Katten i Kjoleskød skjult.
Hun tænker måske på en Forårsdag ude i Skoven,
selvanden, da Sindet var grønt, og da Håret var gult.

Men oppe på Kvisten, med Udsigten fri til vor Smøge,
en Skomager sidder og famler med Læsten og drikker.
Ja, drikker — han skulde vel glemme, hans Datter blev Skøge!

Fra Naboens Gård kommer Toner så slidte og tynde.
En Liremand spiller en Vals, og man danser derinde,
to Tøsepar, magre og lange, men fulde af grædende Ynde.

Det er, som jeg hører, hvor Hjerterne blusse og banke
i Arbejdets trygge og fredeligt åndende Rytme.
Det våres, men Foråret skænker man ikke en Tanke.

Hvem husker vel på, at det grønnes derude i Haven,
og Himlen er gylden, og Blomster og Fugle vil komme
og Våren har atter et År bragt os nærmere Graven.

Der spilles og smedes, der slæbes, hvorhen jeg mig vender.
Hvad tænker de Mennesker? — å, vel kun på, de skal leve,
og Dagen den smuldrer med Slid for de værkende Hænder.

Og falder der Sol over knoprige, viftende Skove,
og gror der de milde Violer, hvor Sneen er smeltet,
så vågner man op til sin Dont, og man stræber sig træt og må sove.

Og dog! — denne Urørthed kunde jeg næsten misunde;
der er ingen Tvivl, som har tæret de træilende Hjerner,
og intet Begær efter Klarhed har brændt deres Munde.

Og nu da det myldrer af Mulde derude i Haven,
man tænker kun eet: Der skal arbejdes hårdt! vi må leve!
— og ved ikke, Våren har bragt os lidt nærmere Graven.
</body>
</poem>

</content>
</section> <!-- Byen -->

</workbody>
</kalliopework>

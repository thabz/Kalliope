<?xml version="1.0" encoding="UTF-8"?> <bio> <body>
Sick, Ingeborg Maria, f. 1858, Forfatterinde. Født 17. September 1858 i Kbh. (Garn.). Forældre: Kammerjunker, Kancellist i Udenrigsministeriet, senere Legationssekretær Carl Emil Sick (1825—64) og Conradine Franciska Marcher (1827—87). Broderdatter af Julius, K. og Th. B. S. (s. d.). Ugift.
    Som ung var Ingeborg Maria Sick stærkt optaget af filantropisk Arbejde; hun virkede i flere Aar som Syge- og Fattigplejerske i Københavns mørkeste Kvarterer. For at studere Menighedsarbejdet i Udlandets Storbyer rejste hun til Paris og London. Hun betegner selv disse første Arbejdsaar som Læreaarene, »hvorunder hun fik samlet den nødvendige Erfaring fra alle de lidende Hjerter, der afsløredes for hende, og fik sit eget uddybet«. Af og til skrev hun lidt, og 1900 udsendte hun sin første Bog, »Udi Løndom. Billeder og Skizzer«.  Snart blev hun en meget læst Forfatterinde. Bøger som »Højfjælds-Præst« (1902) og »Helligt Ægteskab« (1903) kom i talrige Oplag og vakte ved deres Følsomhed og noget højspændte poetiske Sjæleskildringer en ikke ringe Opsigt. Senere er fulgt en lang Række romantiske og stærkt lyriske Romaner og Fortællinger: »Jomfru Else« (1905), »Den lille graa Kat« (1906), »Prinsessen, der spandt —. Et Blad af den gamle Eventyrbog« (samme Aar), »Af Jord —« (1907), »Det sovende Hus« (1909), »Farmor Ursulas Have« (s. A.), »Der ringer Klokker —« (1910), »Ina« (1911), »I Klosterskygge« (1912), »Carina« (1913), »Derhjemme. Billeder fra den gamle Præstegaard« (1914), »Fodtrin i Natten« (1916), »Ela fra Haven ved Floden« (1917), »Ad Sti og Alfarvej« (1919), »Fangernes Ven« (om Mathilda Wrede, 1921), »Ein Blumenstrauss« (1920), »Der Schatz von der Hohenburg« (1919), »Vaardalen« (1922), »Minnesang« (1926), »Pigen fra Danmark« (om Karen Jeppe, 1928), »Bibel-Land« (1930), »Fremmed Fugl« (1932), »Elskov« (1934) og »Menneskehjærter« (1935) samt Digtsamlingerne <a work="sick/1904">»Bølgeslag« (1904)</a> og »Ond Lykke« (1921) og et Par Smaapjecer »Julehelg under Vaaben« (1939) og »Lys i Natten« (1940). Emnerne for Ingeborg Maria Sicks  Bøger er som oftest ren og sværmerisk Elskov, Opofrelsens hellige Lykke og Lidelsens lutrende Indflydelse paa Menneskesindet. I et stemningsfuldt, poetisk fint Sprog og ud fra en dyb og ægte Medfølelse er hendes religiøst farvede Sjæleskildringer blevet til. De fleste af Bøgerne er oversat til Tysk, Fransk, Svensk, Hollandsk, Engelsk, Russisk og Finsk. Især i Tyskland har hun et stort og beundrende Publikum.
    <!--Nationaltidende 4.—5. Aug. 1915. Dansk Tidsskrift, 1903, S. 358, 859; 1906, S. 84. Johannes-->

<right><small>K. K. Nicolaisen in: <i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XXI, pp. 630-631.</small></right>
</body>
</bio>

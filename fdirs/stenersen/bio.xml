<?xml version="1.0" encoding="UTF-8"?>
<bio>
<body>
Stenersen, Peder Christopher, Gejstlig, dansk-norsk Forfatter, født 9. April 1723 i Gudbrandsdalen, død som Præst i Tølløse 17. April 1776. Stenersen blev Student 1738, Magister ti Aar senere. Hans første literære Indsats var en ret bidsk Kritik af Eilschov's Forsøg paa at afløse Fremmedordene i videnskabelig Terminologi med danske. Det var ogsaa Stenersen's sproglige Interesse, som lod ham forsøge sig som Digter i <a poet="klopstock">Klopstock's</a> Stil. I »Kritiske Tanker over rimfri Vers« protesterer han mod Rimets Tvang og praktiserer sin Teori i nogle Oder, der vakte en vis Opmærksomhed ved deres metriske Smidighed efter antikt Forbillede (bedst kendt er »Ode til Brudgom og Brud«).  

<right><small>J. Cl. in <i>Salmonsens konversationsleksikon</i>, 2. udg., 1915-1930, Bd. XXII, p. 255.</small></right>
</body>
</bio>


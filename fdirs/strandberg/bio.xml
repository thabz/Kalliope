<?xml version="1.0" encoding="UTF-8"?>
<bio>
<body>
Strandberg, Peter Julius, 1834-1903, Forfatter og Udgiver. Født 9. Marts 1834 i København, død 3. Februar 1903 samme Sted, begravet sammet Sted (Holmens).<!-- Forældre: Stolemager Hans Hansen og Johanne Kirstine Strandberg. Gift 1° 22. Febr. 1857 i København (Holmens) med Laura Julie Kock, f. 9. Dec. 1837 i Randers, d. 11. April 1858 i København (Holmens), Datter af Toldbetjent, senere i Ribe, Frederik Lauritz K. (ca. 1789-1854) og Mette Marie Jørgensdatter. 2 23. Nov. 1862 i København (Holmens) med Gottfredine (Dina) Henriette Søeborg, f. 1. Dec. 1842 i København (Garn.), d. 14. Marts 1919 sst., D. af Skomagermester Johan Gottfred S. (ca. 1788-1862, gift 1° 1814 med Charlotte Amalie Hartvig, 2° med Anne Christine Olsen, ca. 1797-1841) og Marie Henriette Sternberg (1815-senest 62).-->

Strandberg blev uddannet som Typograf og arbejdede først baade i dette Fag og som Journalist ved forskellige Blade. 1861 etablerede han sig i København i en Butik paa Hjørnet af Vingaardsstræde og Holmensgade under Firmanavn Jul. Strandbergs Forlagsboghandel. Han specialiserede sig med Udgivelse af Smaabøger med Emner af alle Slags: Folkefortællinger i egen Bearbejdelse som »Hjalmar og Hulda«, »Hagbard og Signe«, »Tovelille« og andre, humoristiske Samlinger som »Glade Bekendte«, 53 humoristiske Fortællinger, og »Blus«, humoristisk Haandbog, indeholdende Fortællinger og Digte, for en stor Del forfattede af ham selv og beregnede til Brug for Oplæsninger; ogsaa opbyggelige Smaabøger, Læge- og Landvæsensbøger udgav han. Af de gamle danske i sin Tid saa yndede »Folkebøger« udsendte han adskillige, saaledes »Jesu Barndoms Bog«, »Fortunatus«, »Melusina«, »Griseldis«, »Olger Danske«, »Kejser Octavianus«, »Magelona«, »Uglspil« og andre, men særlig blev han dog bekendt som Forfatter og Udgiver af Tusinder af »Skillingsviser«, der behandlede Døgnets Begivenheder og mange andre; i disse sidste to tidligere saa alment dyrkede og afholdte Genrer blev hans Forretning den sidste Udløber. - Strandbergs 2. Hustru var - under Pseudonymet C. Helsted - Forfatter til en i over 100.000 Eksemplarer trykt Kogebog.
<!--A. Dolleris: Danmarks Boghandlere, II, 1893, S. 193 f. R. Paulli: Bidrag til de danske Folkebøgers Historie, 1936, S. 236. Nordisk Boghandlertidende 6. Febr. 1903. Dansk Boghandlertidende 27. Marts 1919.-->

<right><small><i>Dansk biografisk Lexikon</i>, Gyldendalske Boghandels Forlag, Kbh., 2. udg., 1932-44, bd. XXIII, p. 29.</small></right>
</body>
</bio>
<!-- 
Strandberg var udlært som typograf og arbejdede som journalist indtil 1861 hvor han begyndte sin forlagsvirksomhed. Han er udgiver og forfatter af tusinder af skillingsviser og var sin tids største producent indenfor genren.
-->

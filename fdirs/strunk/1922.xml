<?xml version="1.0" encoding="UTF-8"?>
<!DOCTYPE kalliopework SYSTEM "../../data/kalliopework.dtd">
<kalliopework id="1922" author="strunk" status="complete" type="poetry">
<workhead>
    <title>Slagger og Gløder</title>
    <year>1922</year>
    <notes>
        <note>Teksten følger Aage Strunk: <i>Slagger og Gløder</i>, Gyldendalske Boghandel, Kbh., 1922.</note>
    </notes>
    <pictures>
        <picture src="1922-p2.jpg">Titelbladet til <i>Slagger og Gløder</i> (1922) lyder ,,Aage Strunk / Slagger og Gløder // Gyldendalske Boghandel - Nordisk / Forlag - Kjøbenhavn - Kristiania / London - Berlin - MDCCCCXXII''.</picture>
        <picture src="1922-p1.jpg">Forsiden til <i>Slagger og Gløder</i> (1922).</picture>
    </pictures>
    <source facsimile="115408008180-color.pdf" facsimile-pages-num="69" facsimile-pages-offset="7">Aage Strunk: <i>Slagger og Gløder</i>, Gyldendalske Boghandel, Kbh., 1922.</source>
</workhead>
<workbody>

<section>
<head>
    <title>Slagger</title>
</head>
<content>

<text id="strunk2025060801">
<head>
    <title>Paa fyrdørken</title>
    <toctitle>Paa fyrdørken: I-VI</toctitle>
    <firstline>Der var skumklædte bølger, som gled og som brød</firstline>
    <notes>
        <note>Forfatterens note til titlen: *) dørken = gulvet (her gulvet foran kedlerne).</note>
    </notes>
    <source pages="9-17"/>
    <quality>korrektur1,kilde,side</quality>
</head>
<body>
<poetry>
<nonum><center>I</center></nonum>

Der var skumklædte bølger, som gled og som brød,
mens hænderne hvidned om rat,
der var vindenes sus,
der var havtaagens gus,
to lanterner som lyste, en grøn og en rød
i en taagetæt, stjerneløs nat.

Kaptajnen gik frem og tilbage og frøs,
vi listed langs minernes rand,
og den bidende vind
gjorde rormanden blind,
og styrmanden banded, kaptajnen han gøs,
da udkiggen skreg: dær er land.

Men <i>jeg</i> gik saa stille i fyrrummets skakt,
mens ,,mester'' nynned en sang,
der var hjemvéens trøst
en om øresunds kyst,
og kulmanden lytted til stemplernes takt,
og der var ingen mine som sprang.


<nonum><center>II</center></nonum>

I staalskibets bug
under luftrørets sug
i skæret af sodende lamper,
ved kedlernes fyr
mens morgenen gryr
mens stænger og stemplerne stamper,

med svedende krop
mens trykket gaar op
kan jeg høre en sær symfoni;
en ventil hvisler damp,
et stempel slaar stamp
i en hamrende haard melodi.

Der er stænger paa rad,
som hamrer i had
mod mit lyttende spørgende blik,
trae - a - uljaja
hui - - huitija
trae - a - ulja - - huitidik.


<nonum><center>III</center></nonum>

Trae—a—uljaja, trae—a—uljaja,
en lyd, som et stønnende suk.
Trae—a—uljaja, trae—a—uljaja,
som klinger i krydsende hug.

Huei—ti—hfui, huei—ti—hfui,
et fløjt i en pibende lyd.
Huei—ti—hfui, huei—ti—hfui
som glimt fra et flyvende spyd.

Plikke—likke—dik, plik — — — dik,
som et urværks tællende hjul.
Plikke—likke—dik, plik — — — dik,
som pistol, der spændes i skjul.


<nonum><center>IV</center></nonum>

Som en gud uden lemmer og ansigt
ligger den mægtige kedel,
men med fire lukkede munde
og en bug, hvori rasende kræfter er spændte.

Med min vablede, vædskende haand
fatter jeg fast om den lukkede fyrklap,
svinger den op med et sæt,
saa den bastede gud hadaander sin hede imod mig,
i et nu er min næse, øjne og mund
brændt til en ørken,
hvorover kulstøvet ligger som sand i Sahara,
men straks springer kvægende kilder af sved
nedover mit ansigt;
og jeg griber i frydefuld trods
det mægtige, spidsede fyrspyd,
jager det ind i den kogende bug
og lægger langsomt derpaa mit legemes vægt,
saa luft kommer til bag de sintrede slagger.

Mine nøgne armes beklædning af haar
krøller sig sammen i rasen og had
mod min fjende, gud Moleks mund.

Med et spring er jeg væk
og slaar med min slejsstang<note>at slejse; d. v. s. at bryde de sammenbrændte slagger i stykker, saaledes at fyret brænder klart.</note>
hans grinende jernlæbe ned,
saa han atter er kneblet, bastet og blind.

Tre gange gaar jeg imod ham i kamp
og vinder hver gang,
slejser hans mund me'd det rødmende fyrspyd
saa flammerne slimer sig hen over bugenes ribber,
og han selv savler gløder i angst for min magt.
Tungtaandende, træt staar jeg ved staalstigens trin
og ser, hvordan gløderne drypper og slukkes.


<nonum><center>V</center></nonum>

Dær falder en gnist,
den blaaner som staal,
den slukner og dør - - -
den har naaet sit maal.

En blæret klump glas
som draaber sig trind
og firer sig ned,
som en larve i spind.

Det glammer i gult,
det flammer i hvidt
og størkner saa snart
til en sær stalaktit.

Det brænder i brunt
det knalder som bomber
og irres til grønt
i dets døds katakomber.


<nonum><center>VI</center></nonum>

Træt er jeg, og sidder urørlig
for ikke at mærke pinen i alle mine muskler - - -
deri bestaar hvilen.

med ludende hoved betragter jeg
venstre og højre haands flader
jeg ræddes ved synet.

Javel! Du er træt, og har vablede hænder,
men jeg ser det for mig i hjernen,
at snart skal vablerne springe,
og Du vil stønne af smerte,
saa skal Din hud brænde fast til Dit fyrspyd
og Du vil staa som en flæbende dreng,
men saa! - - - og først saa
er Din pinsels tider forbi,
saa skal en klap i Din hjerne slaa ned
og Du vil høre op med at tænke,
da vil Du passe Din pligt,
sløv som en slave,
der slæber sin sten
til sin herres palads - - -
urørlig for alt,
ligegyldig for smerte og skændsel;

Jeg ræddes derfor
og længes imod det.
Da modnes min tanke:
jeg beslutter at vise mig selv
at jeg endnu har vilje og kraft
til at flytte min krop
trods smerter og pinsler;

Og jeg staar op paa staalstigens trin
klamrer mig skridt op for skridt
for ikke at styrte og knække min ryg.

Da længes jeg op mod det kølige mørke,
og i et nu er min sjæl deroppe i natten
og betragter sin krop, der møjsommelig klamrer sig opad;

Den ser ham staaende, aande besværligt - -
han ser mod en gylden stribe i øst
og derpaa løftes hans legemes længsel mod hvile og fred,
og det knuses til støv i utalte atomer,
men sjælen griber sin tankes fyrspyd
og jager med det henover havet i ubundet trods
for at støde det haardt ind i Moleks indre -

Men i samme nu, springer solen af havet
og dagen er født,
og min sjæl er i mig, og jeg frydes,
thi atter jeg mærker atomerne samles
og igen kan jeg glædes, thi dagen er skabt,

Men <i>jeg</i> skabte dagen, min fryd ved at være - - -
i løssluppet trods, slejsed jeg solen.
</poetry>
</body>
</text>

<text id="strunk2025060802">
<head>
    <title>Askeophivning</title>
    <firstline>Aa hive, aa hoj</firstline>
    <source pages="18-19"/>
    <quality>korrektur1,kilde,side</quality>
</head>
<body>
<poetry>
Aa hive, aa hoj,
aa hive, aa hoj,
drej nu rundt paa Dit knirkende spil,
og jeg drejer saa rundt,
aah! det gør sgu saa ondt,
det gør ondt, det gør ondt, det gør ondt.

Aa hive, aa hoj,
aa hive, aa hoj,
og svinget gør stands med et knirk,
og jeg tager min spand
i dens rustede rand,
i dens rustede, rustede rand.

Aa hive, aa hoj,
aa hive, aa hoj,
jeg knuger den ind i min favn,
hen til lønningens rand,
til det skummende vand,
til det skummende, skummende vand.

Aa hive, aa hoj,
aa hive, aa hoj,
jeg skynder mig hen til mit spil,
og jeg firer den ned,
mens min krop er i sved,
i drivende, drivende sved.

Aa hive, aa hoj,
aa hive, aa hoj,
det stiger i et dirrende brøl:
der er een spand igen!
og jeg retter min lænd,
for vi, vi er arbejdets mænd.
</poetry>
</body>
</text>

<text id="strunk2025060803">
<head>
    <title>Bevægelsen</title>
    <firstline>Som et kæmpedyr i parringsakten</firstline>
    <source pages="20-21"/>
    <quality>korrektur1,kilde,side</quality>
</head>
<body>
<poetry>
Som et kæmpedyr i parringsakten
bevæger stempelstangen sig i cylindrens hede indre,
krydshodet jager frem og tilbage - - -
det er Moleks drift.

Som blottede, blodfyldte arterier
skinner oljerørene rødt
i lampernes skær
under plejlstangens pisken.

Den fede olje i bakken
piskes til skum, og strintes til draaber
ved krumtappens roterende rasen
i dens sanseløse cirkel.

Exentrikken vil følge stempelstangens linje
og krumtappens cirkel,
men tvinges i bevægelsen
og rokker fortumlet.

Mangeartet og forvirret lyner bevægelsen,
men intet er overflødigt,
og alting er samstemt
i en storslaaet eenhed - - propellernes hvirvel.
</poetry>
</body>
</text>

<text id="strunk2025060804">
<head>
    <title>For anker</title>
    <firstline>Oppe ved finlands strand</firstline>
    <source pages="22-23"/>
    <quality>korrektur1,kilde,side</quality>
</head>
<body>
<poetry>
Oppe ved finlands strand,
hvor sol staar i synskredsens rand,
ligger skibet i søvnmat ro
træt ved sit mægtige anker,
men over havet bygger bro
mine stille og kærlige tanker.

Det er midnat, men klodernes gud
holder solen tændt ved sit bud;
mit sind suger havenes fred
mens jeg stirrer, hvor ankret naar bund,
stirrer saa langt, langt ned
og længes mod smil om Din mund.

Min sjæl er saa tung af mit savn,
mens stille jeg hvisker Dit navn;
tavs gennem taarer jeg ser,
og jeg stirrer dem trætte og blinde
og mit sind bliver let, mens jeg ber
gud! hold Du Din haand over hende.
</poetry>
</body>
</text>

<text id="strunk2025060805">
<head>
    <title>Paa dækket</title>
    <firstline>Saa gled vi bort fra midnatssol</firstline>
    <source pages="24-25"/>
    <quality>korrektur1,kilde,side</quality>
</head>
<body>
<poetry>
Saa gled vi bort fra midnatssol
fra lyse nætters land,
hvor bjerge stod i farvet brand
med fyrreskovens takkerand
mod himlens blaa viol.

Og skibet skær sig sagte frem
imod et land mod syd,
jeg hører dumpt maskinens lyd,
mens længslen flænser som et spyd
ved tanken om mit hjem.

Som skibet stønner nu i nat
saaledes gaar mit bryst,
der er saa langt til hjemmets kyst,
før jeg kan finde fred og trøst;
aa gud! hvor er jeg mat.
</poetry>
</body>
</text>

<text id="strunk2025060806">
<head>
    <title>Om min ven Hilmer</title>
    <toctitle>Om min ven Hilmer: I-III</toctitle>
    <firstline>Der staar en lille fyr</firstline>
    <source pages="26-29"/>
    <quality>korrektur1,kilde,side</quality>
</head>
<body>
<poetry>
<nonum><center>I</center></nonum>

Der staar en lille fyr
ved en kasse med skarn,
raaber højt: se Henry den er spøj!
der kommer trissende en dreng,
et laset fattigbarn,
for at se paa det ny legetøj;

Foran baggaardens post
staar den fireaars purk,
raaber op: la nu vær med og hiv!
og han skubber til sin ven,
og han drikker en slurk
og fylder paany en præventiv.

I femte sals vindu,
paa øverste stokværk
staar en tøs, som er helt baggaardsbleg
og hun ser paa sin dreng
i snavset laset særk
og ler over børnenes leg.


<nonum><center>II</center></nonum>

Da han først stak til søs
var det henimod vaar,
han fik hyre med en skonnert
i sit fjortende aar.

Det var allerførste dag,
de var kommet til søs,
at paa tømmermandens ligtorn
han tabte sin pøs.

Han følte øretævens slag
og skreg: ,,hjælp'' med gevalt;
med en smidig læderløkke
blev hans raaben betalt.


<nonum><center>III</center></nonum>

De knapped drengens bukser op
og strimed hans skind,
saa hented de en tjærekop
og tjærede ham ind.

Saa skreg han ikke, tuded blot
paa dørken, hvor han laa,
mens tømmermanden nok saa flot
bespytted ham med skraa.

Han gned sig ren med røget spæk
og smed det over bord
og stod saa paa det kolde dæk
og længtes mod en mor - - -
- - -

Men ellers var de flinke nok
de tog ham med i land,
paa tøsehus gik de i flok
til hver og sidste mand.

Han stak til søs, og var kun dreng,
paa rejsen blev han mand,
nu søger han en piges seng,
saasnart han gaar i land.
</poetry>
</body>
</text>

<text id="strunk2025060807">
<head>
    <title>Salto mortale</title>
    <firstline>Der er sorte pi’r paa kajen</firstline>
    <source pages="30-33"/>
    <quality>korrektur1,kilde,side</quality>
</head>
<body>
<poetry>
Der er sorte pi’r paa kajen
kom nu sømand, op og kig
faa nu grejerne af vejen
faa nu klude paa Jer rig;
har I penge i Jer lomme,
har I slebet Jeres kniv,
nu kan æventyret komme,
det kan gælde liv for liv.

Men en finne skød hans pige,
og jeg hørte for sig sæl
Hilmer ganske sagte sige:
fanden ta hans raadne sjæl.
Jeg har kniven i min lomme,
den er skarp min skedekniv,
nu kan æventyret komme,
det kan gælde liv for liv.

Hilmer farer efter manden,
vil ha’ pigen med igen,
og han faar et slag i panden,
finnen stikker saa i rend;
har Du kniven i Din lomme,
den er skarp min skedekniv,
nu vil æventyret komme,
det kan gælde liv for liv.

Hilmer venter, er parat,
staar med faste, spændte næver,
finnen faar en kammerat
som vil med paa øretæver;
har I kniven i Jer lomme,
den er skarp min skedekniv,
nu vil æventyret komme,
det kan gælde liv for liv.

Hilmer løfter benet bøjet,
aldrig glemmer jeg det syn,
løfter hænderne for øjet
som et hedt og hastigt lyn.
Jeg har kniven i min lomme,
I faar ingen brug for kniv,
nu vil æventyret komme,
det kan gælde liv for liv.

Og jeg hører luften hvæser
under Hilmers vilde dødssving,
og han knaser deres næser
under skoene i et kraftspring.
I har kniven ud af lommen,
I faar ingen brug for kniv,
nu er æventyret kommen
og det gælder liv for liv.

Det var springet ,,salt’ mortale'',
det var indsats liv mod liv,
de slap nemt med at betale,
de fik ingen brug for kniv.
Har I penge i Jer lomme,
har I slebet Jeres kniv,
nu er æventyret omme,
og det galdt sgu liv for liv.
</poetry>
</body>
</text>

<text id="strunk2025060808">
<head>
    <title>De barmhjertige søstre</title>
    <firstline>Nu lægger damperen atter ind</firstline>
    <source pages="34-35"/>
    <quality>korrektur1,kilde,side</quality>
</head>
<body>
<poetry>
Nu lægger damperen atter ind,
det lyser op i de trætte sind,
nu vækkes alle de gemte lyster
mod stærke hofter og runde bryster,
der spejdes efter en sengesøster.
Nu lægger skuden ind i havnen,
nu tørner sømænd ind i favnen.

Dær kommer Dorry med brækket fortand,
hun elsker dæksfolk med smag af saltvand,
dær kommer Anna med farvet hørhaar
og lille Liza med kirtelhalssaar,
og sidst af alle gaar Mary tyklaar,
nej fanden ta’ mig og halte Lone,
som gi’r sig hen for tre, halvfjerde krone.

De gaar paa kajen med haand ved lænd
og varsko’r dæksfolk og firemen:
oh come along boys, I raske drenge,
oh come along boys, med mange penge,
vi slaar et slag boys, som varer længe,
vi gaar til fest girls, saasnart I siger,
vi gaar til sengs girls til britske piger.
</poetry>
</body>
</text>

</content>
</section> <!-- Slagger -->

<section>
<head>
    <title>Gløder. Kærlighedsdigte</title>
</head>
<content>

<text id="strunk2025060809">
<head>
    <title>Tjaljelja</title>
    <firstline>Aa Tjaljelja! hør Dit væsens tone</firstline>
    <source pages="39-40"/>
    <quality>korrektur1,kilde,side</quality>
</head>
<body>
<poetry>
Aa Tjaljelja! hør Dit væsens tone
klinger sagte i min sjæl.

Som en ensom klages hulken
lyder længslen mod Dit navn - Tjaljelja.

Som en tung og moden drue
hviler brystet i min haand.

Som en solhed flækket fersken
bløder Dine læbers blod.

Som to svaje slanke sédre
smyges Dine armes vidjer om mig.

Hør Tjaljelja! som et udbredt bedetæppe
er Dit skøds saa blanke pryd.

Og jeg knæler, og jeg beder
bred Dit bedetæppe for mig.
</poetry>
</body>
</text>

<text id="strunk2025060810">
<head>
    <title>Perler</title>
    <firstline>Du ligger saa stille elskede</firstline>
    <source pages="41-42"/>
    <quality>korrektur1,kilde,side</quality>
</head>
<body>
<poetry>
Du ligger saa stille elskede - - -
Dine øjne er blanke som grafit.

Da ser jeg Din hage dirre,
blød og glat, bliver den pludselig bævende,
og hundrede smaa fordybninger ser jeg i den.

Ligesom den glatte, blanke sø
pludselig kruses og mørknes af et vindpust,
saaledes bliver Din hage.

Dine mundfløje sænker sig,
som hvedemarken bliver beskinnet af solen,
men pludselig bliver mørk af jagende skyers skygger,
saaledes bliver Dit ansigt.

Din stængte sorg brister,
og Du græder - - -
græd ikke elskede!
mine læber løfter Dine taarer
og tager dem fra Din kind,
ligesom muslingen tager perlerne fra havet.
</poetry>
</body>
</text>

<text id="strunk2025060811">
<head>
    <title>Elskede</title>
    <firstline>Elskede! tag sølvnaalen af Dit haar</firstline>
    <source pages="43-44"/>
    <quality>korrektur1,kilde,side</quality>
</head>
<body>
<poetry>
Elskede!
tag sølvnaalen af Dit haar
og træk lampens væge op,
at flammen kan flakke klart.

Elskede!
nu ser jeg, hvorledes Dine arme rettes
som sivet efter dets salaam for vindpustet,
der bøjer det mod søen.

Elskede!
saa let lægger halvskyggerne sig
henover hofternes hvælvinger,
der bues blødt om skødet.

Elskede!
saa pigeblidt bærer Du brysternes bløde byrder.
Gerne gav jeg Dig Tjaljelja, den gave
at være mig, at Du kunde glædes ved synet af Dig.
</poetry>
</body>
</text>

<text id="strunk2025060812">
<head>
    <title>Taaren</title>
    <firstline>Som sørgepilens bark er den bitter</firstline>
    <source pages="45-46"/>
    <quality>korrektur1,kilde,side</quality>
</head>
<body>
<poetry>
Som sørgepilens bark er den bitter.
Som en glød, der fæster sig under neglen,
naar asken skrabes væk fra arnen ved daggry,
saaledes nager dens pine.

Langsomt, men trodsende hver hindring,
som en blind vinder vej mellem mængden,
saaledes baner taaren sig vej over kinden,
men som bjergbækken ved snesmeltningen er den,
aldrig synes den at standse.

Som fuglen frier sig fra sin tyngde,
naar den slynger sin vinges hvide streg imod skyen,
saaledes frier sjælen sig af sin sorg,
naar øjnene fyldes med taarer.

Sødmefyldt som vilde biers honning,
blødt som barnets mund mod moders bryst,
kvægende som kilden for den tørstige,
saaledes er taaren.
</poetry>
</body>
</text>

<text id="strunk2025060813">
<head>
    <title>Natten</title>
    <firstline>Engang spurgte tiggerpræsten</firstline>
    <source pages="47-48"/>
    <quality>korrektur1,kilde,side</quality>
</head>
<body>
<poetry>
Engang spurgte tiggerpræsten:
hvorfor skabte shiva natten?
og en frejdig yngling svared:
vise mand Du er enfoldig,

shiva skabte nattens mørke
kun for elskovs skyld;
at de elskende kan mødes,
to i nattens lune mørke,
at den unge kvindes blanke,
sorte haar kan være prydet
af jasminens hvide blomst.

Vise mand, Din enfold gør Dig hellig.
Shiva, som en vismand, gik forbi og hørte talen,
sagde: yngling, vid at natten skabtes,
at den trætte fod kan hvile,
at det brudte saar kan læges,
natten skabtes for at dagen kunde glemmes.
</poetry>
</body>
</text>

<text id="strunk2025060814">
<head>
    <title>Tanken</title>
    <firstline>En tanke kan blottes i et eneste nu</firstline>
    <source pages="49"/>
    <quality>korrektur1,kilde,side</quality>
</head>
<body>
<poetry>
En tanke kan blottes i et eneste nu,
som et festligt tindrende smil,
kan fænge som fakler i nattens gru,
blusse op og være slukt i et nu - - -
en tanke kan saare som en sitrende pil,
der er afskudt fra skovbrynets skjul.

En tanke kan blaffe, som et fyrtaarns blink,
kan slaa ned, som en ørn paa et kid,
saa langsomt og langt, som en fiskers rink,
saa hikkende kort, som den haltes hink - -
en tanke kan blive saa blød og saa blid,
som en kær lille kvindes vink.
</poetry>
</body>
</text>

<text id="strunk2025060815">
<head>
    <title>Syg</title>
    <firstline>Tung var jeg, og træt</firstline>
    <source pages="50-51"/>
    <quality>korrektur1,kilde,side</quality>
</head>
<body>
<poetry>
Tung var jeg, og træt - - -
trist var min tanke,
vinterstærke storme
brændte mit bryst.

Anfaldet endte,
hosten holdt op
og feberen fænged - - -
fantasierne fabled.

Da kom Du
med kølige læber,
aftenvinden lo
da den kyssede dem - - -

Du bøjede hodet bedrøvet,
og kyssede med kildekolde læber
min svedperlende pande - - -
mit hjerte hamrede hult - - -

Men Dit legeme
lagde Du lunt og lindt,
trak tæppet til side,
og gled glad ind til mig.

Bløde var Dine bryster
for mine haarde hænder,
hele Din herlige krop
et moderligt kærtegn - - -

Af glæde græd jeg,
da Du gled pigesmyg til mig - - -
siden græd jeg mig selv i søvn,
mens Du kærligt klapped min kind.
</poetry>
</body>
</text>

<text id="strunk2025060816">
<head>
    <title>Hospitalsstuen</title>
    <firstline>Jeg ser kun hvide lagner</firstline>
    <source pages="52-54"/>
    <quality>korrektur1,kilde,side</quality>
</head>
<body>
<poetry>
Jeg ser kun hvide lagner
paa lyse, lyse tæpper,
det hvide vie ærme
omkring min trætte arm;
bleg er min hvilfri haand,
urolig i sin famlen
langs hvide lagners kant.

De kolde graablaa vægge
og loftets lyse hvidtning
staar tavst og stolt og tænksomt
mod solens lange strejf,
men solens strejf i karmen
blir lyse flimmerfelter
i støvets sagte fald.

Som støvets sagte dalen
er dagens lange timer
og blir en giftig pine
imod min bundne sjæl,
fjernt høres sagte skridt - - -
saa atter pinsom stilhed,
og tiden glider hen.

Og sommersolen synker,
det mørknes sært herinde,
det stunder tavst og langsomt
imod en søvnløs nat.
En hane drypper travlt
de klingre melodier
drypper og dripper og dryp.

Og alle draabers dryppen
blir en tempisk tankestrøm,
og stadig drypper natten
sin længsel i mit sind,
dog stille Du min længsel - - -
den dag, der nu skal fødes,
blir lig den svundne nat.
</poetry>
</body>
</text>

</content>
</section> <!-- Gløder. Kærlighedsdigte -->

</workbody>
</kalliopework>

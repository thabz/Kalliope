<?xml version="1.0" encoding="UTF-8"?>
<bio>
<body>
d'Urfé, Honoré de Lascaris, Marquis de Valromey, fransk Digter, født i Marseille 11. Februar 1568 af en gammel Adelsslægt, død 1. Juni 1625 i Villafranca i Piemont, gjorde Studier i Tournon, deltog i Liguens Kampe under sin Slægtning Hertugen af Nemours og blev gentagne Gange fanget. Under sit sidste Fangenskab skrev han sine <i>Epistres morales</i>, der udkom i Lyon 1598. Af hans Hovedværk Romanen <i>Astrée</i> udkom de to første Dele 1609-10, 3. Del 1617, 4. og 5. Del to Aar efter Forfatteren's Død.  Den er paavirket af den galante Hyrde- og Ridderdigtning, der opstod under Efterrenaissancen i Spanien og Italien (<a poet="tasso">Tasso</a>); dennes livsfjerne Idealer og Udtryksformer føres i Pennen 6000 Sider igennem med en Ihærdighed og Tro, der skaffede dem Borgerret i hele det nordlige Europa. Den trofaste Celadon's ærbare Tilbedelse af sin Hyrdinde krydses af en Mængde Misforstaaelser, Intriger og farlige Eventyr; hans Elskov og Elskovens Væsen i Almindelighed afhandles i talløse Samtaler. For os er Bogen ulæselig, men Samtiden og en Del af det følgende Aarhundrede henreves i Rørelse og Spænding, og der kom en Mængde Udgivelser og Oversættelser. Til Dansk oversattes 1. Del (fra Tysk) af <a poet="terkelsen">Søren Terkelsen</a> (»Dend Hyrdinde Astrea«, Glückstadt 1645).

<right><small>P. L. M. in <i>Salmonsens konversationsleksikon</i>, 2. udg., 1915-1930, Bd. VI, pp. 540-541.</small></right>
</body>
</bio>


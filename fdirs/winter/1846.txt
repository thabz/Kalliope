CVS-TIMESTAMP: $Date$
VQ:korrektur1
I:winter1999070723
T:I det Frie
F:Er mit Hjerte frisk og glad

Er mit Hjerte frisk og glad, 
Ændser jeg knap Rosens Blad, 
Næppe Fuglens Sang i Skoven;
I det indre Jubelchor 
Svinder Himmel, Hav og Jord, 
Og min Tanke er forvoven.

Men, naar heelt min Sjæl er Nat, 
Miskjendt, haanet og forladt, 
Jeg kun hører Smertens Stemme; 
Flygter fra sit Fangebuur 
Tanken til din Favn, Natur! 
For at døves der og glemme!

I:winter1999070724
T:En Fortabt
F:Sadler jeg min Hest 

Sadler jeg min Hest 
Og rider ud til Gjest, 
Saa surrer jeg Sorgen i Baasen; 
Løser jeg min Hund, 
Jeg lænker samme Stund 
Min Kummer med Bøien og Laasen.

Det er Skik og Sæd, 
At Den skal ikke med. 
Som ei er smuk-artig herhjemme; 
Derfor skal de staae, 
Mens jeg kan freidig gaae 
Og lade, som kunde jeg glemme.

Kommer jeg saa hjem, 
Jeg løser atter dem 
Af Lænken, mens Glæden end har mig; 
Reiser jeg da op 
Ved Morgengry min Krop, 
Saa staae de ved Sengen og taer mig.

I:winter1999070725
T:Fregattens Hjemkomst
F:Saae du Fregatten, Pige!

Saae du Fregatten, Pige! 
Rask for strygende Vind 
Af Horizonten stige 
Herligt i Solens Skin?

Fløi den fra fjerne Kyster 
Hid over Havets Speil? 
Svulmed, som hvide Bryster, 
Alle dens hundred Seil?

- »Unge Frøken! Jeg saae den! 
»Døde Seilene hang; 
»Ubevægelig laae den, - 
»Flaget var halvt paa Stang.«

- Saaes den ei neie og glide 
Frem i sin stolte Pragt? 
Sprøited den ei det hvide 
Skum fra sin Bov med Magt?

- »Unge Frøken! Jeg saae den! 
»Tyst i den sorte Nat 
»Smykket med Fakler laae den 
»Stolte, store Fregat!«

- Hørte du ei de kjække, 
Muntre Matrosers Sang, 
Mens de haled i Række, 
»Der paa Ræerne hang?

- »Ak, jeg saae jo saa Mange! 
»Men over Havets Skjød 
»Bæved saa klagende Sange, 
»At mine Taarer død!«

- Saae du, med Haand i Barmen 
Ikke Captainen kjæk, 
Med sin Tubus i Armen 
Kneise paa Skands eller Dæk?

Saae du ham ei, den høie, 
Deilige Havets Mand? 
Vendte han ei sit Øie 
Længselsfuldt ind mod Land?

- »Sagte saae jeg dem liste 
»Ned paa den vaade Vei 
»Fløielbehængt en Kiste - - 
»Captainen? - Jeg saae ham ei!«

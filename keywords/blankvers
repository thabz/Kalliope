T:Blankvers
<sc>Af Henrik Nielsen</sc>
<p><I>Blankvers</I> er rimfrie vers, hyppigst i jambisk pentameter. Denne verseform blev i renæssancen hentet fra klassiske kilder, hvor den hurtigt blev standard for dramatikere såsom Ludovico Ariosto, Torquato Tasso og Battista Guarini. I engelsk digtning har den ca. siden midten af det 16. århundrede været den dominerende verseform for engelsk dramatik og episk digtning, fordi denne verseform lå tættest på rytmen i den engelske dagligtale. Af prominente skikkelser, der i høj grad benyttede sig af blankverset kan nævnes: <A F=shakespeare>Shakespeare</A>, <A F=milton>Milton</A>, <A F=wordsworth>Wordsworth</A>, <A F=shelley>P.B. Shelley</A> og <A F=keats>John Keats</A>.</p>

<p>For <A F=milton>Milton</A> var blankverset det engelske sprogs eneste mulighed for at opnå samme værdighed som de klassiske sprog. Som han forklarer i fortalen til <A V=milton/1667><I>Paradise Lost</I></A> (<year>1667</year>):</p>

<blockquote>,,The Measure is English Heroic Verse without Rhyme, as that of Homer in Greek, and of Virgil in Latin; Rhyme being no necessary Adjunct to true Ornament of Poem or good Verse, in larger Works especially...''</blockquote>

<p>Tyskland tog den til sig i det 18. århundrede: <A F=goethe>Goethe</A>, <A F=schiller>Schiller</A>, Hauptmann og G.E. Lessing.</p> Her først og fremmest i form af oversættelser af den engelske digtning. Her måtte den dog kæmpe en kamp med Sturm und Drang-tidens drama-prosaiske tendenser og de spirende <I>verse libre</I>, og i tillæg forsøg på genindførelsen af antikke trimetre. Men efter 1740'ernes oversættelser og efterligninger, tog blankversets popularitet først fart, og efter Lessings <I>Nathan der Weise</I> i 1779 ruller "blankvers-epidemien" ind over Tyskland som det førende versemål til dramatisk brug. Derefter overtager Goethe og Schiller omkring 1787 blankverset (<I>Iphigenie</I> og <I>Don Carlos</I>), og hermed er den fastslået som en velanset verseform i den tyske litteratur. Det er også først i dette århundrede, at det fransk-påvirkede aleksandriner-herredømme endeligt må abdicere tronen, og blankverset spreder dermed udover Norden, og bliver alle de germanske sprogs hovedversemål for episk og dramatisk digtning. I Danmark vinder blankverset dog ikke så stor udbredelse som den gjorde i England og Tyskland, men ligesom i Tyskland dukker den op i forbindelse med oversættelser af engelsk poesi, med Shakespeare og Milton i højsædet, og her slår den sig ned. Det første eksempel optræder i Sneedorffs tidsskrift, <I>Patriotiske Tilskuer</I>, i form af nogle anonyme fragmenter efter Miltons <A V=milton/1667><I>Paradise Lost</I></A>:</p>

<p>Jeg syntes, nær ved nogen kaldte mig
med sagte Røst, jeg tænkte det var din.
Hvad? Eva, sagde den, hvi sover du?
Nu er den bedste Tid, kiøl, stille, taus...</p>

<p>I disse første danske forsøg var forsigtighed naturligvis det altoverskyggende adjektiv, men efterhånden som versemålet vandt indpas og popularitet (hvor moderat den så end måtte have været), bliver digterne langt mere sikre på benene, og langsomt men sikkert finder vi flere og flere eksempler på digterisk virtuositet i dette versemål. Bl.a. Ewald, Baggesen, Oehlenschläger, Paludan-Müller m.fl. Primært har den dog været brugt i teaterdramaer.</p>

<p>Blankverset er blevet udsat for de mest kontradiktoriske kritikker og roser. Arthur Arnholtz siger i <I>Dansk Verslære</I>, bind 2, 1972, §78, p. 158, om blankverset, at den »er blevet æret som det højeste versemål, frygtet som det sværeste - og foragtet og sjoflet som det nemmeste og kedeligste »jambekrav«« Disse betragtninger kan naturligvis have grund i bedømmernes sans for versemålet eller mangel på samme. Et andet element er også, at blankverset er uhyre alsidig og variabel - den kan bruges med den absolut største kyndighed såvel som den kan bruges i en sådan form, at det bliver ren misklang. For de germanske sprog er den "labile 5/6-slags række" mere diskret og dog tilstrækkelig til at give metrisk enhed, som Arnholtz observerer. De fraværende rim befordrer blankversets ubesværede enjambementer, de 5-fods jamben er mere rummelig, mere fleksibel og sprogligt nærliggende end 5-fods trochæen. Den kan være "italiensk" (eller fransk) ved at bestå af 10 til 11 stavelser (således steder i <A F=ewald>Ewalds</A> <I>Fiskerne</I> og i <I>Balders Død</I>), og med mandlige eller kvindelige udgange kaste reminiscenser i retning af det engelske blankvers. Det kan virke afsluttet eller uafsluttet, konverserende eller lyrisk, tungt og stateligt eller splittet og heftigt. Pointen er, at ethvert blankvers succes var betinget af digterens metriske evne og sproglige sikkerhed, og ikke mindst den poetiske inspiration, der netop lagde op til et sådant versemål. 

K:pentameter
K:aleksandrin